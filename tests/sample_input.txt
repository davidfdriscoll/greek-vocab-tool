Ξανθίας

Εἴπω τι τῶν εἰωθότων ὦ δέσποτα,
ἐφ᾽ οἷς ἀεὶ γελῶσιν οἱ θεώμενοι;



Διόνυσος

νὴ τὸν Δί᾽ ὅ τι Βούλει γε, πλὴν ‘πιέζομαι,’
τοῦτο δὲ φύλαξαι: πάνυ γάρ ἐστ᾽ ἤδη χολή.



Ξανθίας

μηδ᾽ ἕτερον ἀστεῖόν τι;



Διόνυσος
πλήν γ᾽ ‘ὡς θλίβομαι.’



Ξανθίας

τί δαί; τὸ πάνυ γέλοιον εἴπω;



Διόνυσος
νὴ Δία
θαρρῶν γε: μόνον ἐκεῖν᾽ ὅπως μὴ 'ρεῖς,



Ξανθίας
τὸ τί;



Διόνυσος

μεταβαλλόμενος τἀνάφορον ὅτι ‘χεζητιᾷς.’



Ξανθίας

μηδ᾽ ὅτι τοσοῦτον ἄχθος ἐπ᾽ ἐμαυτῷ φέρων,
10εἰ μὴ καθαιρήσει τις, ἀποπαρδήσομαι;



Διόνυσος

μὴ δῆθ᾽, ἱκετεύω, πλήν γ᾽ ὅταν μέλλω 'ξεμεῖν.



Ξανθίας

τί δῆτ᾽ ἔδει με ταῦτα τὰ σκεύη φέρειν,
εἴπερ ποιήσω μηδὲν ὧνπερ Φρύνιχος
εἴωθε ποιεῖν καὶ Λύκις κἀμειψίας;



Διόνυσος

μή νυν ποιήσῃς: ὡς ἐγὼ θεώμενος,
ὅταν τι τούτων τῶν σοφισμάτων ἴδω,
πλεῖν ἢ 'νιαυτῷ πρεσβύτερος ἀπέρχομαι.



Ξανθίας

ὢ τρισκακοδαίμων ἄρ᾽ ὁ τράχηλος οὑτοσί,
20ὅτι θλίβεται μέν, τὸ δὲ γέλοιον οὐκ ἐρεῖ.



Διόνυσος

εἶτ᾽ οὐχ ὕβρις ταῦτ᾽ ἐστὶ καὶ πολλὴ τρυφή,
ὅτ᾽ ἐγὼ μὲν ὢν Διόνυσος υἱὸς Σταμνίου
αὐτὸς βαδίζω καὶ πονῶ, τοῦτον δ᾽ ὀχῶ,
ἵνα μὴ ταλαιπωροῖτο μηδ᾽ ἄχθος φέροι;



Ξανθίας

οὐ γὰρ φέρω 'γώ;



Διόνυσος
πῶς φέρεις γὰρ ὅς γ᾽ ὀχεῖ;



Ξανθίας

φέρων γε ταυτί.



Διόνυσος
τίνα τρόπον;



Ξανθίας
Βαρέως πάνυ.



Διόνυσος

οὔκουν τὸ Βάρος τοῦθ᾽ ὃ σὺ φέρεις ὄνος φέρει;



Ξανθίας

οὐ δῆθ᾽ ὅ γ᾽ ἔχω 'γὼ καὶ φέρω μὰ τὸν Δί᾽ οὔ.



Διόνυσος

πῶς γὰρ φέρεις, ὅς γ᾽ αὐτὸς ὑφ᾽ ἑτέρου φέρει;



Ξανθίας

30οὐκ οἶδ᾽: ὁ δ᾽ ὦμος οὑτοσὶ πιέζεται.



Διόνυσος

σὺ δ᾽ οὖν ἐπειδὴ τὸν ὄνον οὐ φῄς σ᾽ ὠφελεῖν,
ἐν τῷ μέρει σὺ τὸν ὄνον ἀράμενος φέρε.



Ξανθίας

οἴμοι κακοδαίμων: τί γὰρ ἐγὼ οὐκ ἐναυμάχουν;
ἦ τἄν σε κωκύειν ἂν ἐκέλευον μακρά.



Διόνυσος

35κατάβα πανοῦργε. καὶ γὰρ ἐγγὺς τῆς θύρας
ἤδη βαδίζων εἰμὶ τῆσδ᾽, οἷ πρῶτά με
ἔδει τραπέσθαι. παιδίον, παῖ, ἠμί, παῖ.

Ἡρακλῆς

τίς τὴν θύραν ἐπάταξεν; ὡς κενταυρικῶς
ἐνήλαθ᾽ ὅστις: εἰπέ μοι τουτὶ τί ἦν;



Διόνυσος

40ὁ παῖς.



Ξανθίας
τί ἔστιν;



Διόνυσος
οὐκ ἐνεθυμήθης;



Ξανθίας
τὸ τί;



Διόνυσος

ὡς σφόδρα μ᾽ ἔδεισε.



Ξανθίας
νὴ Δία μὴ μαίνοιό γε.



Ἡρακλῆς

οὔ τοι μὰ τὴν Δήμητρα δύναμαι μὴ γελᾶν:
καίτοι δάκνω γ᾽ ἐμαυτόν: ἀλλ᾽ ὅμως γελῶ.



Διόνυσος

ὦ δαιμόνιε πρόσελθε: δέομαι γάρ τί σου.



Ἡρακλῆς

45ἀλλ᾽ οὐχ οἷός τ᾽ εἴμ᾽ ἀποσοβῆσαι τὸν γέλων
ὁρῶν λεοντῆν ἐπὶ κροκωτῷ κειμένην.
τίς ὁ νοῦς; τί κόθορνος καὶ ῥόπαλον ξυνηλθέτην;
ποῖ γῆς ἀπεδήμεις;



Διόνυσος
ἐπεβάτευον Κλεισθένει-



Ἡρακλῆς

κἀναυμάχησας;



Διόνυσος
καὶ κατεδύσαμέν γε ναῦς
50τῶν πολεμίων ἢ δώδεκ᾽ ἢ τρεῖς καὶ δέκα.



Ἡρακλῆς

σφώ;



Διόνυσος
νὴ τὸν Ἀπόλλω.



Ξανθίας
κᾆτ᾽ ἔγωγ᾽ ἐξηγρόμην.



Διόνυσος

καὶ δῆτ᾽ ἐπὶ τῆς νεὼς ἀναγιγνώσκοντί μοι
τὴν Ἀνδρομέδαν πρὸς ἐμαυτὸν ἐξαίφνης πόθος
τὴν καρδίαν ἐπάταξε πῶς οἴει σφόδρα.



Ἡρακλῆς

55πόθος; πόσος τις;



Διόνυσος
μικρὸς ἡλίκος Μόλων.



Ἡρακλῆς

γυναικός;



Διόνυσος
οὐ δῆτ᾽.



Ἡρακλῆς
ἀλλὰ παιδός;



Διόνυσος
οὐδαμῶς.



Ἡρακλῆς

ἀλλ᾽ ἀνδρός;



Διόνυσος
ἀπαπαί.



Ἡρακλῆς
ξυνεγένου τῷ Κλεισθένει;



Διόνυσος

μὴ σκῶπτέ μ᾽ ὦδέλφ᾽: οὐ γὰρ ἀλλ᾽ ἔχω κακῶς:
τοιοῦτος ἵμερός με διαλυμαίνεται.