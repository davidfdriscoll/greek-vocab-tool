\begin{spacing}{1.5}

\begin{tabularx}{\textwidth}{@{}lXr@{}}
\textit{Ξα.} & Εἴπω τι τῶν εἰωθότων ὦ δέσποτα, &  \\
& ἐφʼ οἷς ἀεὶ γελῶσιν οἱ θεώμενοι; &  \\
\textit{Δι.} & νὴ τὸν Δίʼ ὅ τι Βούλει γε, πλὴν πιέζομαι, &  \\
& τοῦτο δὲ φύλαξαι· πάνυ γάρ ἐστʼ ἤδη χολή. &  \\
\textit{Ξα.} & μηδʼ ἕτερον ἀστεῖόν τι; & 5 \\
\textit{Δι.} & πλήν γʼ ὡς θλίβομαι. & 5b \\
\textit{Ξα.} & τί δαί; τὸ πάνυ γέλοιον εἴπω; &  \\
\textit{Δι.} & νὴ Δία &  \\
& θαρρῶν γε· μόνον ἐκεῖνʼ ὅπως μὴ ʼρεῖς, &  \\
\textit{Ξα.} & τὸ τί; &  \\
\textit{Δι.} & μεταβαλλόμενος τἀνάφορον ὅτι χεζητιᾷς. &  \\
\textit{Ξα.} & μηδʼ ὅτι τοσοῦτον ἄχθος ἐπʼ ἐμαυτῷ φέρων, &  \\
& εἰ μὴ καθαιρήσει τις, ἀποπαρδήσομαι; & 10 \\
\textit{Δι.} & μὴ δῆθʼ, ἱκετεύω, πλήν γʼ ὅταν μέλλω ʼξεμεῖν. &  \\
\textit{Ξα.} & τί δῆτʼ ἔδει με ταῦτα τὰ σκεύη φέρειν, &  \\
& εἴπερ ποιήσω μηδὲν ὧνπερ Φρύνιχος &  \\
& εἴωθε ποιεῖν καὶ Λύκις κἀμειψίας; &  \\
\textit{Δι.} & μή νυν ποιήσῃς· ὡς ἐγὼ θεώμενος, &  \\
& ὅταν τι τούτων τῶν σοφισμάτων ἴδω, &  \\
& πλεῖν ἢ ʼνιαυτῷ πρεσβύτερος ἀπέρχομαι. &  \\
\textit{Ξα.} & ὢ τρισκακοδαίμων ἄρʼ ὁ τράχηλος οὑτοσί, &  \\
& ὅτι θλίβεται μέν, τὸ δὲ γέλοιον οὐκ ἐρεῖ. & 20 \\
\textit{Δι.} & εἶτʼ οὐχ ὕβρις ταῦτʼ ἐστὶ καὶ πολλὴ τρυφή, &  \\
& ὅτʼ ἐγὼ μὲν ὢν Διόνυσος υἱὸς Σταμνίου &  \\
& αὐτὸς βαδίζω καὶ πονῶ, τοῦτον δʼ ὀχῶ, &  \\
& ἵνα μὴ ταλαιπωροῖτο μηδʼ ἄχθος φέροι; &  \\
\textit{Ξα.} & οὐ γὰρ φέρω ʼγώ; & 25 \\
\textit{Δι.} & πῶς φέρεις γὰρ ὅς γʼ ὀχεῖ; & 25b \\
\textit{Ξα.} & φέρων γε ταυτί. &  \\
\textit{Δι.} & τίνα τρόπον; &  \\
\textit{Ξα.} & Βαρέως πάνυ. &  \\
\textit{Δι.} & οὔκουν τὸ Βάρος τοῦθʼ ὃ σὺ φέρεις ὄνος φέρει; &  \\
\textit{Ξα.} & οὐ δῆθʼ ὅ γʼ ἔχω ʼγὼ καὶ φέρω μὰ τὸν Δίʼ οὔ. &  \\
\textit{Δι.} & πῶς γὰρ φέρεις, ὅς γʼ αὐτὸς ὑφʼ ἑτέρου φέρει; &  \\
\textit{Ξα.} & οὐκ οἶδʼ· ὁ δʼ ὦμος οὑτοσὶ πιέζεται. & 30 \\
\textit{Δι.} & σὺ δʼ οὖν ἐπειδὴ τὸν ὄνον οὐ φῄς σʼ ὠφελεῖν, &  \\
& ἐν τῷ μέρει σὺ τὸν ὄνον ἀράμενος φέρε. &  \\
\textit{Ξα.} & οἴμοι κακοδαίμων· τί γὰρ ἐγὼ οὐκ ἐναυμάχουν; &  \\
& ἦ τἄν σε κωκύειν ἂν ἐκέλευον μακρά. &  \\
\textit{Δι.} & κατάβα πανοῦργε. καὶ γὰρ ἐγγὺς τῆς θύρας & 35 \\
& ἤδη βαδίζων εἰμὶ τῆσδʼ, οἷ πρῶτά με &  \\
& ἔδει τραπέσθαι. παιδίον, παῖ, ἠμί, παῖ. &  \\
\textit{Ἡρ.} & τίς τὴν θύραν ἐπάταξεν; ὡς κενταυρικῶς &  \\
& ἐνήλαθʼ ὅστις· εἰπέ μοι τουτὶ τί ἦν; &  \\
\textit{Δι.} & ὁ παῖς. & 40 \\
\textit{Ξα.} & τί ἔστιν; & 40b \\
\textit{Δι.} & οὐκ ἐνεθυμήθης; & 40c \\
\textit{Ξα.} & τὸ τί; & 40d \\
\textit{Δι.} & ὡς σφόδρα μʼ ἔδεισε. &  \\
\textit{Ξα.} & νὴ Δία μὴ μαίνοιό γε. &  \\
\textit{Ἡρ.} & οὔ τοι μὰ τὴν Δήμητρα δύναμαι μὴ γελᾶν· &  \\
& καίτοι δάκνω γʼ ἐμαυτόν· ἀλλʼ ὅμως γελῶ. &  \\
\textit{Δι.} & ὦ δαιμόνιε πρόσελθε· δέομαι γάρ τί σου. &  \\
\textit{Ἡρ.} & ἀλλʼ οὐχ οἷός τʼ εἴμʼ ἀποσοβῆσαι τὸν γέλων & 45 \\
& ὁρῶν λεοντῆν ἐπὶ κροκωτῷ κειμένην. &  \\
& τίς ὁ νοῦς; τί κόθορνος καὶ ῥόπαλον ξυνηλθέτην; &  \\
& ποῖ γῆς ἀπεδήμεις; &  \\
\textit{Δι.} & ἐπεβάτευον Κλεισθένει— &  \\
\textit{Ἡρ.} & κἀναυμάχησας; &  \\
\textit{Δι.} & καὶ κατεδύσαμέν γε ναῦς &  \\
& τῶν πολεμίων ἢ δώδεκʼ ἢ τρεῖς καὶ δέκα. & 50 \\
\textit{Ἡρ.} & σφώ; &  \\
\textit{Δι.} & νὴ τὸν Ἀπόλλω. &  \\
\textit{Ξα.} & κᾆτʼ ἔγωγʼ ἐξηγρόμην. &  \\
\textit{Δι.} & καὶ δῆτʼ ἐπὶ τῆς νεὼς ἀναγιγνώσκοντί μοι &  \\
& τὴν Ἀνδρομέδαν πρὸς ἐμαυτὸν ἐξαίφνης πόθος &  \\
& τὴν καρδίαν ἐπάταξε πῶς οἴει σφόδρα. &  \\
\textit{Ἡρ.} & πόθος; πόσος τις; & 55 \\
\textit{Δι.} & μικρὸς ἡλίκος Μόλων. & 55b \\
\textit{Ἡρ.} & γυναικός; &  \\
\textit{Δι.} & οὐ δῆτʼ. &  \\
\textit{Ἡρ.} & ἀλλὰ παιδός; &  \\
\textit{Δι.} & οὐδαμῶς. &  \\
\textit{Ἡρ.} & ἀλλʼ ἀνδρός; &  \\
\textit{Δι.} & ἀπαπαί. &  \\
\textit{Ἡρ.} & ξυνεγένου τῷ Κλεισθένει; &  \\
\textit{Δι.} & μὴ σκῶπτέ μʼ ὦδέλφʼ· οὐ γὰρ ἀλλʼ ἔχω κακῶς· &  \\
& τοιοῦτος ἵμερός με διαλυμαίνεται. &  \\
\textit{Ἡρ.} & ποῖός τις ὦδελφίδιον; & 60 \\
\textit{Δι.} & οὐκ ἔχω φράσαι. & 60b \\
& ὅμως γε μέντοι σοι διʼ αἰνιγμῶν ἐρῶ. &  \\
& ἤδη ποτʼ ἐπεθύμησας ἐξαίφνης ἔτνους; &  \\
\textit{Ἡρ.} & ἔτνους; βαβαιάξ, μυριάκις γʼ ἐν τῷ βίῳ. &  \\
\textit{Δι.} & ἆρʼ ἐκδιδάσκω τὸ σαφὲς ἢ ʼτέρᾳ φράσω; &  \\
\textit{Ἡρ.} & μὴ δῆτα περὶ ἔτνους γε· πάνυ γὰρ μανθάνω. & 65 \\
\textit{Δι.} & τοιουτοσὶ τοίνυν με δαρδάπτει πόθος &  \\
& Εὐριπίδου. &  \\
\textit{Ἡρ.} & καὶ ταῦτα τοῦ τεθνηκότος; &  \\
\textit{Δι.} & κοὐδείς γέ μʼ ἂν πείσειεν ἀνθρώπων τὸ μὴ οὐκ &  \\
& ἐλθεῖν ἐπʼ ἐκεῖνον. &  \\
\textit{Ἡρ.} & πότερον εἰς Ἅιδου κάτω; &  \\
\textit{Δι.} & καὶ νὴ Δίʼ εἴ τί γʼ ἔστιν ἔτι κατωτέρω. & 70 \\
\textit{Ἡρ.} & τί βουλόμενος; &  \\
\textit{Δι.} & δέομαι ποιητοῦ δεξιοῦ. &  \\
& οἱ μὲν γὰρ οὐκέτʼ εἰσίν, οἱ δʼ ὄντες κακοί. &  \\
\textit{Ἡρ.} & τί δʼ; οὐκ Ἰοφῶν ζῇ; &  \\
\textit{Δι.} & τοῦτο γάρ τοι καὶ μόνον &  \\
& ἔτʼ ἐστὶ λοιπὸν ἀγαθόν, εἰ καὶ τοῦτʼ ἄρα· &  \\
& οὐ γὰρ σάφʼ οἶδʼ οὐδʼ αὐτὸ τοῦθʼ ὅπως ἔχει. & 75 \\
\textit{Ἡρ.} & εἶτʼ οὐχὶ Σοφοκλέα πρότερον Εὐριπίδου &  \\
& μέλλεις ἀναγαγεῖν, εἴπερ ἐκεῖθεν δεῖ σʼ ἄγειν; &  \\
\textit{Δι.} & οὐ πρίν γʼ ἂν Ἰοφῶντʼ, ἀπολαβὼν αὐτὸν μόνον, &  \\
& ἄνευ Σοφοκλέους ὅ τι ποιεῖ κωδωνίσω. &  \\
& κἄλλως ὁ μέν γʼ Εὐριπίδης πανοῦργος ὢν & 80 \\
& κἂν ξυναποδρᾶναι δεῦρʼ ἐπιχειρήσειέ μοι· &  \\
& ὁ δʼ εὔκολος μὲν ἐνθάδʼ εὔκολος δʼ ἐκεῖ. &  \\
\textit{Ἡρ.} & Ἀγάθων δὲ ποῦ ʼστιν; &  \\
\textit{Δι.} & ἀπολιπών μʼ ἀποίχεται, &  \\
& ἀγαθὸς ποιητὴς καὶ ποθεινὸς τοῖς φίλοις. &  \\
\textit{Ἡρ.} & ποῖ γῆς ὁ τλήμων; & 85 \\
\textit{Δι.} & ἐς Μακάρων εὐωχίαν. & 85b \\
\textit{Ἡρ.} & ὁ δὲ Σενοκλέης; &  \\
\textit{Δι.} & ἐξόλοιτο νὴ Δία. &  \\
\textit{Ἡρ.} & Πυθάγγελος δέ; &  \\
\textit{Ξα.} & περὶ ἐμοῦ δʼ οὐδεὶς λόγος &  \\
& ἐπιτριβομένου τὸν ὦμον οὑτωσὶ σφόδρα. &  \\
\textit{Ἡρ.} & οὔκουν ἕτερʼ ἔστʼ ἐνταῦθα μειρακύλλια &  \\
& τραγῳδίας ποιοῦντα πλεῖν ἢ μύρια, & 90 \\
& Εὐριπίδου πλεῖν ἢ σταδίῳ λαλίστερα. &  \\
\textit{Δι.} & ἐπιφυλλίδες ταῦτʼ ἐστὶ καὶ στωμύλματα, &  \\
& χελιδόνων μουσεῖα, λωβηταὶ τέχνης, &  \\
& ἃ φροῦδα θᾶττον, ἢν μόνον χορὸν λάβῃ, &  \\
& ἅπαξ προσουρήσαντα τῇ τραγῳδίᾳ. & 95 \\
& γόνιμον δὲ ποιητὴν ἂν οὐχ εὕροις ἔτι &  \\
& ζητῶν ἄν, ὅστις ῥῆμα γενναῖον λάκοι. &  \\
\textit{Ἡρ.} & πῶς γόνιμον; &  \\
\textit{Δι.} & ὡδὶ γόνιμον, ὅστις φθέγξεται &  \\
& τοιουτονί τι παρακεκινδυνευμένον, &  \\
& αἰθέρα Διὸς δωμάτιον, ἢ χρόνου πόδα, & 100 \\
& ἢ φρένα μὲν οὐκ ἐθέλουσαν ὀμόσαι καθʼ ἱερῶν, &  \\
& γλῶτταν δʼ ἐπιορκήσασαν ἰδίᾳ τῆς φρενός. &  \\
\textit{Ἡρ.} & σὲ δὲ ταῦτʼ ἀρέσκει; &  \\
\textit{Δι.} & μἀλλὰ πλεῖν ἢ μαίνομαι. &  \\
\textit{Ἡρ.} & ἦ μὴν κόβαλά γʼ ἐστίν, ὡς καὶ σοὶ δοκεῖ. &  \\
\textit{Δι.} & μὴ τὸν ἐμὸν οἴκει νοῦν· ἔχεις γὰρ οἰκίαν. & 105 \\
\textit{Ἡρ.} & καὶ μὴν ἀτεχνῶς γε παμπόνηρα φαίνεται. &  \\
\textit{Δι.} & δειπνεῖν με δίδασκε. &  \\
\textit{Ξα.} & περὶ ἐμοῦ δʼ οὐδεὶς λόγος. &  \\
\textit{Δι.} & ἀλλʼ ὧνπερ ἕνεκα τήνδε τὴν σκευὴν ἔχων &  \\
& ἦλθον κατὰ σὴν μίμησιν, ἵνα μοι τοὺς ξένους &  \\
& τοὺς σοὺς φράσειας, εἰ δεοίμην, οἷσι σὺ & 110 \\
& ἐχρῶ τόθʼ, ἡνίκʼ ἐπὶ τὸν Κέρβερον, &  \\
& τούτους φράσον μοι, λιμένας ἀρτοπώλια &  \\
& πορνεῖʼ ἀναπαύλας ἐκτροπὰς κρήνας ὁδοὺς &  \\
& πόλεις διαίτας πανδοκευτρίας, ὅπου &  \\
& κόρεις ὀλίγιστοι. & 115 \\
\textit{Ξα.} & περὶ ἐμοῦ δʼ οὐδεὶς λόγος.  & 115b \\
\textit{Ἡρ.} & ὦ σχέτλιε τολμήσεις γὰρ ἰέναι καὶ σύ γε; &  \\
\textit{Δι.} & μηδὲν ἔτι πρὸς ταῦτʼ, ἀλλὰ φράζε τῶν ὁδῶν &  \\
& ὅπῃ τάχιστʼ ἀφιξόμεθʼ εἰς Ἅιδου κάτω· &  \\
& καὶ μήτε θερμὴν μήτʼ ἄγαν ψυχρὰν φράσῃς. &  \\
\textit{Ἡρ.} & φέρε δὴ τίνʼ αὐτῶν σοι φράσω πρώτην; τίνα; & 120 \\
& μία μὲν γὰρ ἔστιν ἀπὸ κάλω καὶ θρανίου, &  \\
& κρεμάσαντι σαυτόν. &  \\
\textit{Δι.} & παῦε, πνιγηρὰν λέγεις. &  \\
\textit{Ἡρ.} & ἀλλʼ ἔστιν ἀτραπὸς ξύντομος τετριμμένη &  \\
& ἡ διὰ θυείας. &  \\
\textit{Δι.} & ἆρα κώνειον λέγεις; &  \\
\textit{Ἡρ.} & μάλιστά γε. & 125 \\
\textit{Δι.} & ψυχράν γε καὶ δυσχείμερον· & 125b \\
& εὐθὺς γὰρ ἀποπήγνυσι τἀντικνήμια. &  \\
\textit{Ἡρ.} & βούλει κατάντη καὶ ταχεῖαν σοι φράσω; &  \\
\textit{Δι.} & νὴ τὸν Δίʼ ὡς ὄντος γε μὴ βαδιστικοῦ. &  \\
\textit{Ἡρ.} & καθέρπυσόν νυν ἐς Κεραμεικόν. &  \\
\textit{Δι.} & κᾆτα τί; &  \\
\textit{Ἡρ.} & ἀναβὰς ἐπὶ τὸν πύργον τὸν ὑψηλόν— & 130 \\
\textit{Δι.} & τί δρῶ; & 130b \\
\textit{Ἡρ.} & ἀφιεμένην τὴν λαμπάδʼ ἐντεῦθεν θεῶ, &  \\
& κἄπειτʼ ἐπειδὰν φῶσιν οἱ θεώμενοι &  \\
& εἷναι, τόθʼ εἷναι καὶ σὺ σαυτόν. &  \\
\textit{Δι.} & ποῖ &  \\
\textit{Ἡρ.} & κάτω. &  \\
\textit{Δι.} & ἀλλʼ ἀπολέσαιμʼ ἂν ἐγκεφάλου θρίω δύο. &  \\
& οὐκ ἂν βαδίσαιμι τὴν ὁδὸν ταύτην. & 135 \\
\textit{Ἡρ.} & τί δαί; & 135b \\
\textit{Δι.} & ἥνπερ σὺ τότε κατῆλθες. &  \\
\textit{Ἡρ.} & ἀλλʼ ὁ πλοῦς πολύς. &  \\
& εὐθὺς γὰρ ἐπὶ λίμνην μεγάλην ἥξεις πάνυ &  \\
& ἄβυσσον. &  \\
\textit{Δι.} & εἶτα πῶς περαιωθήσομαι; &  \\
\textit{Ἡρ.} & ἐν πλοιαρίῳ τυννουτῳί σʼ ἀνὴρ γέρων &  \\
& ναύτης διάξει δύʼ ὀβολὼ μισθὸν λαβών. & 140 \\
\textit{Δι.} & φεῦ, &  \\
& ὡς μέγα δύνασθον πανταχοῦ τὼ δύʼ ὀβολώ. &  \\
& πῶς ἠλθέτην κἀκεῖσε; &  \\
\textit{Ἡρ.} & Θησεὺς ἤγαγεν. &  \\
& μετὰ ταῦτʼ ὄφεις καὶ θηρίʼ ὄψει μυρία &  \\
& δεινότατα. &  \\
\textit{Δι.} & μή μʼ ἔκπληττε μηδὲ δειμάτου· &  \\
& οὐ γάρ μʼ ἀποτρέψεις. & 145 \\
\textit{Ἡρ.} & εἶτα βόρβορον πολὺν & 145b \\
& καὶ σκῶρ ἀείνων· ἐν δὲ τούτῳ κειμένους, &  \\
& εἴ που ξένον τις ἠδίκησε πώποτε, &  \\
& ἢ παῖδα κινῶν τἀργύριον ὑφείλετο, &  \\
& ἢ μητέρʼ ἠλόασεν, ἢ πατρὸς γνάθον &  \\
& ἐπάταξεν, ἢ ʼπίορκον ὅρκον ὤμοσεν, & 150 \\
& ἢ Μορσίμου τις ῥῆσιν ἐξεγράψατο. &  \\
\textit{Δι.} & νὴ τοὺς θεοὺς ἐχρῆν γε πρὸς τούτοισι κεἰ &  \\
& τὴν πυρρίχην τις ἔμαθε τὴν Κινησίου. &  \\
\textit{Ἡρ.} & ἐντεῦθεν αὐλῶν τίς σε περίεισιν πνοή, &  \\
& ὄψει τε φῶς κάλλιστον ὥσπερ ἐνθάδε, & 155 \\
& καὶ μυρρινῶνας καὶ θιάσους εὐδαίμονας &  \\
& ἀνδρῶν γυναικῶν καὶ κρότον χειρῶν πολύν. &  \\
\textit{Δι.} & οὗτοι δὲ δὴ τίνες εἰσίν; &  \\
\textit{Ἡρ.} & οἱ μεμυημένοι— &  \\
\textit{Ξα.} & νὴ τὸν Δίʼ ἐγὼ γοῦν ὄνος ἄγω μυστήρια. &  \\
& ἀτὰρ οὐ καθέξω ταῦτα τὸν πλείω χρόνον. & 160 \\
\textit{Ἡρ.} & οἵ σοι φράσουσʼ ἁπαξάπανθʼ ὧν ἂν δέῃ. &  \\
& οὗτοι γὰρ ἐγγύτατα παρʼ αὐτὴν τὴν ὁδὸν &  \\
& ἐπὶ ταῖσι τοῦ Πλούτωνος οἰκοῦσιν θύραις. &  \\
& καὶ χαῖρε πόλλʼ ὦδελφέ. &  \\
\textit{Δι.} & νὴ Δία καὶ σύ γε &  \\
& ὑγίαινε. σὺ δὲ τὰ στρώματʼ αὖθις λάμβανε. & 165 \\
\textit{Ξα.} & πρὶν καὶ καταθέσθαι; &  \\
\textit{Δι.} & καὶ ταχέως μέντοι πάνυ. &  \\
\textit{Ξα.} & μὴ δῆθʼ, ἱκετεύω σʼ, ἀλλὰ μίσθωσαί τινα &  \\
& τῶν ἐκφερομένων, ὅστις ἐπὶ τοῦτʼ ἔρχεται. &  \\
\textit{Δι.} & ἐὰν δὲ μὴ εὕρω; &  \\
\textit{Ξα.} & τότε μʼ ἄγειν. &  \\
\textit{Δι.} & καλῶς λέγεις. &  \\
& καὶ γάρ τινʼ ἐκφέρουσι τουτονὶ νεκρόν, & 170 \\
& οὗτος, σὲ λέγω μέντοι, σὲ τὸν τεθνηκότα· &  \\
& ἄνθρωπε βούλει σκευάριʼ εἰς Ἅιδου φέρειν; &  \\
\textit{Νέ.} & πόσʼ ἄττα; &  \\
\textit{Δι.} & ταυτί. &  \\
\textit{Νέ.} & δύο δραχμὰς μισθὸν τελεῖς; &  \\
\textit{Δι.} & μὰ Δίʼ ἀλλʼ ἔλαττον. &  \\
\textit{Νέ.} & ὑπάγεθʼ ὑμεῖς τῆς ὁδοῦ. &  \\
\textit{Δι.} & ἀνάμεινον ὦ δαιμόνιʼ, ἐὰν ξυμβῶ τί σοι. & 175 \\
\textit{Νέ.} & εἰ μὴ καταθήσεις δύο δραχμάς, μὴ διαλέγου. &  \\
\textit{Δι.} & λάβʼ ἐννέʼ ὀβολούς. &  \\
\textit{Νέ.} & ἀναβιοίην νυν πάλιν. &  \\
\textit{Ξα.} & ὡς σεμνὸς ὁ κατάρατος· οὐκ οἰμώξεται; &  \\
& ἐγὼ βαδιοῦμαι. &  \\
\textit{Δι.} & χρηστὸς εἶ καὶ γεννάδας. &  \\
& χωρῶμεν ἐπὶ τὸ πλοῖον. & 180 \\
\textit{Χά.} & ὠὸπ παραβαλοῦ. & 180b \\
\textit{Ξα.} & τουτὶ τί ἔστι; &  \\
\textit{Δι.} & τοῦτο; λίμνη νὴ Δία &  \\
& αὕτη ʼστὶν ἣν ἔφραζε, καὶ πλοῖόν γʼ ὁρῶ. &  \\
\textit{Ξα.} & νὴ τὸν Ποσειδῶ κἄστι γʼ ὁ Χάρων οὑτοσί. &  \\
\textit{Δι.} & χαῖρʼ ὦ Χάρων, χαῖρʼ ὦ Χάρων, χαῖρʼ ὦ Χάρων. &  \\
\textit{Χά.} & τίς εἰς ἀναπαύλας ἐκ κακῶν καὶ πραγμάτων; & 185 \\
& τίς ἐς τὸ Λήθης πεδίον, ἢ σʼ Ὄνου πόκας, &  \\
& ἢ σʼ Κερβερίους, ἢ σʼ κόρακας, ἢ ʼπὶ Ταίναρον; &  \\
\textit{Δι.} & ἐγώ. &  \\
\textit{Χά.} & ταχέως ἔμβαινε. &  \\
\textit{Δι.} & ποῖ σχήσειν δοκεῖς; &  \\
& ἐς κόρακας ὄντως; &  \\
\textit{Χά.} & ναὶ μὰ Δία σοῦ γʼ οὕνεκα. &  \\
& ἔσβαινε δή. & 190 \\
\textit{Δι.} & παῖ δεῦρο. & 190b \\
\textit{Χά.} & δοῦλον οὐκ ἄγω, & 190c \\
& εἰ μὴ νεναυμάχηκε τὴν περὶ τῶν κρεῶν. &  \\
\textit{Ξα.} & μὰ τὸν Δίʼ οὐ γὰρ ἀλλʼ ἔτυχον ὀφθαλμιῶν. &  \\
\textit{Χά.} & οὔκουν περιθρέξει δῆτα τὴν λίμνην κύκλῳ; &  \\
\textit{Ξα.} & ποῦ δῆτʼ ἀναμενῶ; &  \\
\textit{Χά.} & παρὰ τὸν Αὑαίνου λίθον &  \\
& ἐπὶ ταῖς ἀναπαύλαις. & 195 \\
\textit{Δι.} & μανθάνεις; & 195b \\
\textit{Ξα.} & πάνυ μανθάνω. & 195c \\
& οἴμοι κακοδαίμων, τῷ ξυνέτυχον ἐξιών; &  \\
\textit{Χά.} & κάθιζʼ ἐπὶ κώπην. εἴ τις ἔτι πλεῖ, σπευδέτω. &  \\
& οὗτος τί ποιεῖς; &  \\
\textit{Δι.} & ὅ τι ποιῶ; τί δʼ ἄλλο γʼ ἢ &  \\
& ἵζω ʼπὶ κώπην, οὗπερ ἐκέλευές με σύ; &  \\
\textit{Χά.} & οὔκουν καθεδεῖ δῆτʼ ἐνθαδὶ γάστρων; & 200 \\
\textit{Δι.} & ἰδού. & 200b \\
\textit{Χά.} & οὔκουν προβαλεῖ τὼ χεῖρε κἀκτενεῖς; &  \\
\textit{Δι.} & ἰδού. &  \\
\textit{Χά.} & οὐ μὴ φλυαρήσεις ἔχων ἀλλʼ ἀντιβὰς &  \\
& ἐλᾷς προθύμως; &  \\
\textit{Δι.} & κᾆτα πῶς δυνήσομαι &  \\
& ἄπειρος ἀθαλάττωτος ἀσαλαμίνιος &  \\
& ὢν εἶτʼ ἐλαύνειν; & 205 \\
\textit{Χά.} & ῥᾷστʼ· ἀκούσει γὰρ μέλη & 205b \\
& κάλλιστʼ, ἐπειδὰν ἐμβάλῃς ἅπαξ, &  \\
\textit{Δι.} & τίνων; &  \\
\textit{Χά.} & βατράχων κύκνων θαυμαστά. &  \\
\textit{Δι.} & κατακέλευε δή. &  \\
\textit{Χά.} & ὦ ὀπὸπ ὦ ὀπόπ. &  \\
\textit{Βά.} & βρεκεκεκὲξ κοὰξ κοάξ, &  \\
& βρεκεκεκὲξ κοὰξ κοάξ. & 210 \\
& λιμναῖα κρηνῶν τέκνα, &  \\
& ξύναυλον ὕμνων βοὰν &  \\
& φθεγξώμεθʼ, εὔγηρυν ἐμὰν ἀοιδάν, &  \\
& κοὰξ κοάξ, &  \\
& ἣν ἀμφὶ Νυσήιον & 215 \\
& Διὸς Διόνυσον ἐν &  \\
& Λίμναισιν ἰαχήσαμεν, &  \\
& ἡνίχʼ ὁ κραιπαλόκωμος &  \\
& τοῖς ἱεροῖσι Χύτροισι &  \\
& χωρεῖ κατʼ ἐμὸν τέμενος λαῶν ὄχλος. & 220 \\
& βρεκεκεκὲξ κοὰξ κοάξ. &  \\
\textit{Δι.} & ἐγὼ δέ γʼ ἀλγεῖν ἄρχομαι &  \\
& τὸν ὄρρον ὦ κοὰξ κοάξ· &  \\
& ὑμῖν δʼ ἴσως οὐδὲν μέλει. &  \\
\textit{Βά.} & βρεκεκεκὲξ κοὰξ κοάξ. & 225 \\
\textit{Δι.} & ἀλλʼ ἐξόλοισθʼ αὐτῷ κοάξ· &  \\
& οὐδὲν γάρ ἐστʼ ἀλλʼ ἢ κοάξ. &  \\
\textit{Βά.} & εἰκότως γʼ ὦ πολλὰ πράττων. &  \\
& ἐμὲ γὰρ ἔστερξαν εὔλυροί τε Μοῦσαι &  \\
& καὶ κεροβάτας Πὰν ὁ καλαμόφθογγα παίζων· & 230 \\
& προσεπιτέρπεται δʼ ὁ φορμικτὰς Ἀπόλλων, &  \\
& ἕνεκα δόνακος, ὃν ὑπολύριον &  \\
& ἔνυδρον ἐν λίμναις τρέφω. &  \\
& βρεκεκεκὲξ κοάξ κοάξ. & 235 \\
\textit{Δι.} & ἐγὼ δὲ φλυκταίνας γʼ ἔχω, &  \\
& χὠ πρωκτὸς ἰδίει πάλαι, &  \\
& κᾆτʼ αὐτίκʼ ἐκκύψας ἐρεῖ— &  \\
\textit{Βά.} & βρεκεκεκὲξ κοὰξ κοάξ. &  \\
\textit{Δι.} & ἀλλʼ ὦ φιλῳδὸν γένος & 240 \\
& παύσασθε. &  \\
\textit{Βά.} & μᾶλλον μὲν οὖν &  \\
& φθεγξόμεσθʼ, εἰ δή ποτʼ εὐηλίοις &  \\
& ἐν ἁμέραισιν &  \\
& ἡλάμεσθα διὰ κυπείρου &  \\
& καὶ φλέω, χαίροντες ᾠδῆς &  \\
& πολυκολύμβοισι μέλεσιν, & 245 \\
& ἢ Διὸς φεύγοντες ὄμβρον &  \\
& ἔνυδρον ἐν βυθῷ χορείαν &  \\
& αἰόλαν ἐφθεγξάμεσθα &  \\
& πομφολυγοπαφλάσμασιν. &  \\
\textit{Δι.} & βρεκεκεκὲξ κοὰξ κοάξ. &  \\
& τουτὶ παρʼ ὑμῶν λαμβάνω. &  \\
\textit{Βά.} & δεινά τἄρα πεισόμεσθα. &  \\
\textit{Δι.} & δεινότερα δʼ ἔγωγʼ, ἐλαύνων &  \\
& εἰ διαρραγήσομαι. & 255 \\
\textit{Βά.} & βρεκεκεκὲξ κοὰξ κοάξ. &  \\
\textit{Δι.} & οἰμώζετʼ· οὐ γάρ μοι μέλει. &  \\
\textit{Βά.} & ἀλλὰ μὴν κεκραξόμεσθά γʼ &  \\
& ὁπόσον ἡ φάρυξ ἂν ἡμῶν &  \\
& χανδάνῃ διʼ ἡμέρας. & 260 \\
\textit{Δι.} & βρεκεκεκὲξ κοὰξ κοάξ. &  \\
& τούτῳ γὰρ οὐ νικήσετε. &  \\
\textit{Βά.} & οὐδὲ μὴν ἡμᾶς σὺ πάντως. &  \\
\textit{Δι.} & οὐδὲ μὴν ὑμεῖς γʼ ἐμὲ &  \\
& οὐδέποτε· κεκράξομαι γὰρ &  \\
& κἂν δέῃ διʼ ἡμέρας & 265 \\
& βρεκεκεκὲξ κοὰξ κοάξ, & 265a \\
& ἕως ἂν ὑμῶν ἐπικρατήσω τῷ κοάξ, &  \\
& βρεκεκεκὲξ κοὰξ κοάξ. &  \\
\textit{Δι.} & ἔμελλον ἄρα παύσειν ποθʼ ὑμᾶς τοῦ κοάξ. &  \\
\textit{Χά.} & ὢ παῦε παῦε, παραβαλοῦ τὼ κωπίω, &  \\
& ἔκβαινʼ, ἀπόδος τὸν ναῦλον. & 270 \\
\textit{Δι.} & ἔχε δὴ τὠβολώ. & 270b \\
& ὁ Ξανθίας. ποῦ Ξανθίας; ἦ Ξανθία. &  \\
\textit{Ξα.} & ἰαῦ. &  \\
\textit{Δι.} & βάδιζε δεῦρο. &  \\
\textit{Ξα.} & χαῖρʼ ὦ δέσποτα. &  \\
\textit{Δι.} & τί ἔστι τἀνταυθοῖ; &  \\
\textit{Ξα.} & σκότος καὶ βόρβορος. &  \\
\textit{Δι.} & κατεῖδες οὖν που τοὺς πατραλοίας αὐτόθι &  \\
& καὶ τοὺς ἐπιόρκους, οὓς ἔλεγεν ἡμῖν; & 275 \\
\textit{Ξα.} & σὺ δʼ οὔ; & 275b \\
\textit{Δι.} & νὴ τὸν Ποσειδῶ ʼγωγε, καὶ νυνί γʼ ὁρῶ. &  \\
& ἄγε δὴ τί δρῶμεν; &  \\
\textit{Ξα.} & προϊέναι βέλτιστα νῷν, &  \\
& ὡς οὗτος ὁ τόπος ἐστὶν οὗ τὰ θηρία &  \\
& τὰ δείνʼ ἔφασκʼ ἐκεῖνος. &  \\
\textit{Δι.} & ὡς οἰμώξεται. &  \\
& ἠλαζονεύεθʼ ἵνα φοβηθείην ἐγώ, & 280 \\
& εἰδώς με μάχιμον ὄντα φιλοτιμούμενος. &  \\
& οὐδὲν γὰρ οὕτω γαῦρόν ἐσθʼ ὡς Ἡρακλῆς. &  \\
& ἐγὼ δέ γʼ εὐξαίμην ἂν ἐντυχεῖν τινι &  \\
& λαβεῖν τʼ ἀγώνισμʼ ἄξιόν τι τῆς ὁδοῦ. &  \\
\textit{Ξα.} & νὴ τὸν Δία καὶ μὴν αἰσθάνομαι ψόφου τινός. & 285 \\
\textit{Δι.} & ποῦ ποῦ ʼστιν; &  \\
\textit{Ξα.} & ἐξόπισθεν. &  \\
\textit{Δι.} & ἐξόπισθʼ ἴθι. &  \\
\textit{Ξα.} & ἀλλʼ ἐστὶν ἐν τῷ πρόσθε. &  \\
\textit{Δι.} & πρόσθε νυν ἴθι. &  \\
\textit{Ξα.} & καὶ μὴν ὁρῶ νὴ τὸν Δία θηρίον μέγα. &  \\
\textit{Δι.} & ποῖόν τι; &  \\
\textit{Ξα.} & δεινόν· παντοδαπὸν γοῦν γίγνεται &  \\
& τοτὲ μέν γε βοῦς, νυνὶ δʼ ὀρεύς, τοτὲ δʼ αὖ γυνὴ & 290 \\
& ὡραιοτάτη τις. &  \\
\textit{Δι.} & ποῦ ʼστι; φέρʼ ἐπʼ αὐτὴν ἴω. &  \\
\textit{Ξα.} & ἀλλʼ οὐκέτʼ αὖ γυνή ʼστιν, ἀλλʼ ἤδη κύων. &  \\
\textit{Δι.} & Ἔμπουσα τοίνυν ἐστί. &  \\
\textit{Ξα.} & πυρὶ γοῦν λάμπεται &  \\
& ἅπαν τὸ πρόσωπον. &  \\
\textit{Δι.} & καὶ σκέλος χαλκοῦν ἔχει; &  \\
\textit{Ξα.} & νὴ τὸν Ποσειδῶ, καὶ βολίτινον θάτερον, & 295 \\
& σάφʼ ἴσθι. &  \\
\textit{Δι.} & ποῖ δῆτʼ ἂν τραποίμην; &  \\
\textit{Ξα.} & ποῖ δʼ ἐγώ; &  \\
\textit{Δι.} & ἱερεῦ διαφύλαξόν μʼ, ἵνʼ ὦ σοι ξυμπότης. &  \\
\textit{Ξα.} & ἀπολούμεθʼ ὦναξ Ἡράκλεις. &  \\
\textit{Δι.} & οὐ μὴ καλεῖς μʼ &  \\
& ὦνθρωφʼ, ἱκετεύω, μηδὲ κατερεῖς τοὔνομα. &  \\
\textit{Ξα.} & Διόνυσε τοίνυν. & 300 \\
\textit{Δι.} & τοῦτό γʼ ἧττον θατέρου. & 300b \\
& ἴθʼ ᾗπερ ἔρχει. &  \\
\textit{Ξα.} & δεῦρο δεῦρʼ ὦ δέσποτα. &  \\
\textit{Δι.} & τί δʼ ἔστι; &  \\
\textit{Ξα.} & θάρρει· πάντʼ ἀγαθὰ πεπράγαμεν, &  \\
& ἔξεστί θʼ ὥσπερ Ἡγέλοχος ἡμῖν λέγειν, &  \\
& ἐκ κυμάτων γὰρ αὖθις αὖ γαλῆν ὁρῶ. &  \\
& ἥμπουσα φρούδη. & 305 \\
\textit{Δι.} & κατόμοσον. & 305b \\
\textit{Ξα.} & νὴ τὸν Δία. & 305c \\
\textit{Δι.} & καὖθις κατόμοσον. &  \\
\textit{Ξα.} & νὴ Δίʼ. &  \\
\textit{Δι.} & ὄμοσον. &  \\
\textit{Ξα.} & νὴ Δία. &  \\
\textit{Δι.} & οἴμοι τάλας, ὡς ὠχρίασʼ αὐτὴν ἰδών. &  \\
\textit{Ξα.} & ὁδὶ δὲ δείσας ὑπερεπυρρίασέ σου. &  \\
\textit{Δι.} & οἴμοι, πόθεν μοι τὰ κακὰ ταυτὶ προσέπεσεν; &  \\
& τίνʼ αἰτιάσομαι θεῶν μ' ἀπολλύναι; & 310 \\
\textit{Ξα.} & αἰθέρα Διὸς δωμάτιον ἢ χρόνου πόδα;  &  \\
αὐλεῖ τις ἔνδοθεν̓\textit{Δι.} & οὗτος. &  \\
\textit{Ξα.} & τί ἔστιν; &  \\
\textit{Δι.} & οὐ κατήκουσας; &  \\
\textit{Ξα.} & τίνος; &  \\
\textit{Δι.} & αὐλῶν πνοῆς. &  \\
\textit{Ξα.} & ἔγωγε, καὶ δᾴδων γέ με &  \\
& αὔρα τις εἰσέπνευσε μυστικωτάτη. &  \\
\textit{Δι.} & ἀλλʼ ἠρεμὶ πτήξαντες ἀκροασώμεθα. & 315 \\
\textit{Χο.} & Ἴακχʼ ὦ Ἴακχε. &  \\
& Ἴακχʼ ὦ Ἴακχε. &  \\
\textit{Ξα.} & τοῦτʼ ἔστʼ ἐκεῖνʼ ὦ δέσποθʼ· οἱ μεμυημένοι &  \\
& ἐνταῦθά που παίζουσιν, οὓς ἔφραζε νῷν. &  \\
& ᾄδουσι γοῦν τὸν Ἴακχον ὅνπερ Διαγόρας. & 320 \\
\textit{Δι.} & κἀμοὶ δοκοῦσιν. ἡσυχίαν τοίνυν ἄγειν &  \\
& βέλτιστόν ἐσθʼ, ἕως ἂν εἰδῶμεν σαφῶς. &  \\
\textit{Χο.} & Ἴακχʼ ὦ πολυτίμητʼ ἐν ἕδραις ἐνθάδε ναίων, &  \\
& Ἴακχʼ ὦ Ἴακχε, & 325 \\
& ἐλθὲ τόνδʼ ἀνὰ λειμῶνα χορεύσων &  \\
& ὁσίους ἐς θιασώτας, &  \\
& πολύκαρπον μὲν τινάσσων &  \\
& περὶ κρατὶ σῷ βρύοντα &  \\
& στέφανον μύρτων, θρασεῖ δʼ ἐγκατακρούων & 330 \\
& ποδὶ τὰν ἀκόλαστον &  \\
& φιλοπαίγμονα τιμάν, &  \\
& χαρίτων πλεῖστον ἔχουσαν μέρος, ἁγνάν, ἱερὰν & 335 \\
& ὁσίοις μύσταις χορείαν. &  \\
\textit{Ξα.} & ὦ πότνια πολυτίμητε Δήμητρος κόρη, &  \\
& ὡς ἡδύ μοι προσέπνευσε χοιρείων κρεῶν. &  \\
\textit{Δι.} & οὔκουν ἀτρέμʼ ἕξεις, ἤν τι καὶ χορδῆς λάβῃς; &  \\
\textit{Χο.} & †ἔγειρε φλογέας λαμπάδας ἐν χερσὶ γὰρ ἥκει τινάσσων†, & 340 \\
& Ἴακχʼ ὦ Ἴακχε, &  \\
& νυκτέρου τελετῆς φωσφόρος ἀστήρ. &  \\
& φλογὶ φέγγεται δὲ λειμών· &  \\
& γόνυ πάλλεται γερόντων· & 345 \\
& ἀποσείονται δὲ λύπας &  \\
& χρονίους τʼ ἐτῶν παλαιῶν ἐνιαυτοὺς &  \\
& ἱερᾶς ὑπὸ τιμᾶς. & 350 \\
& σὺ δὲ λαμπάδι † φλέγων† &  \\
& προβάδην ἔξαγʼ ἐπʼ ἀνθηρὸν ἕλειον δάπεδον &  \\
& χοροποιὸν μάκαρ ἥβαν. &  \\
\textit{Χο.} & εὐφημεῖν χρὴ κἀξίστασθαι τοῖς ἡμετέροισι χοροῖσιν, &  \\
& ὅστις ἄπειρος τοιῶνδε λόγων ἢ γνώμῃ μὴ καθαρεύει, & 355 \\
& ἢ γενναίων ὄργια Μουσῶν μήτʼ εἶδεν μήτʼ ἐχόρευσεν, &  \\
& μηδὲ Κρατίνου τοῦ ταυροφάγου γλώττης Βακχεῖʼ ἐτελέσθη, &  \\
& ἢ βωμολόχοις ἔπεσιν χαίρει μὴ νʼ καιρῷ τοῦτο ποιοῦσιν, &  \\
& ἢ στάσιν ἐχθρὰν μὴ καταλύει μηδʼ εὔκολός ἐστι πολίταις, &  \\
& ἀλλʼ ἀνεγείρει καὶ ῥιπίζει κερδῶν ἰδίων ἐπιθυμῶν, & 360 \\
& ἢ τῆς πόλεως χειμαζομένης ἄρχων καταδωροδοκεῖται, &  \\
& ἢ προδίδωσιν φρούριον ἢ ναῦς, ἢ τἀπόρρητʼ ἀποπέμπει &  \\
& ἐξ Αἰγίνης Θωρυκίων ὢν εἰκοστολόγος κακοδαίμων, &  \\
& ἀσκώματα καὶ λίνα καὶ πίτταν διαπέμπων εἰς Ἐπίδαυρον, &  \\
& ἢ χρήματα ταῖς τῶν ἀντιπάλων ναυσὶν παρέχειν τινὰ πείθει, & 365 \\
& ἢ κατατιλᾷ τῶν Ἑκαταίων κυκλίοισι χοροῖσιν ὑπᾴδων, &  \\
& ἢ τοὺς μισθοὺς τῶν ποιητῶν ῥήτωρ ὢν εἶτʼ ἀποτρώγει, &  \\
& κωμῳδηθεὶς ἐν ταῖς πατρίοις τελεταῖς ταῖς τοῦ Διονύσου· &  \\
& τούτοις αὐδῶ καὖθις ἀπαυδῶ καὖθις τὸ τρίτον μάλʼ ἀπαυδῶ &  \\
& ἐξίστασθαι μύσταισι χοροῖς· ὑμεῖς δʼ ἀνεγείρετε μολπὴν & 370 \\
& καὶ παννυχίδας τὰς ἡμετέρας αἳ τῇδε πρέπουσιν ἑορτῇ. &  \\
\textit{Χο.} & χώρει νυν πᾶς ἀνδρείως &  \\
& ἐς τοὺς εὐανθεῖς κόλπους &  \\
& λειμώνων ἐγκρούων &  \\
& κἀπισκώπτων & 375 \\
& καὶ παίζων καὶ χλευάζων, &  \\
& ἠρίστηται δʼ ἐξαρκούντως. &  \\
\textit{Χο.} & ἀλλʼ ἔμβα χὤπως ἀρεῖς &  \\
& τὴν Σώτειραν γενναίως &  \\
& τῇ φωνῇ μολπάζων, & 380 \\
& ἣ τὴν χώραν &  \\
& σῴζειν φήσʼ ἐς τὰς ὥρας, &  \\
& κἂν Θωρυκίων μὴ βούληται. &  \\
\textit{Χο.} & ἄγε νυν ἑτέραν ὕμνων ἰδέαν τὴν καρποφόρον βασίλειαν &  \\
& Δήμητρα θεὰν ἐπικοσμοῦντες ζαθέαις μολπαῖς κελαδεῖτε. & 385 \\
\textit{Χο.} & Δήμητερ ἁγνῶν ὀργίων &  \\
& ἄνασσα συμπαραστάτει, &  \\
& καὶ σῷζε τὸν σαυτῆς χορόν, &  \\
& καί μʼ ἀσφαλῶς πανήμερον &  \\
& παῖσαί τε καὶ χορεῦσαι· & 390 \\
\textit{Χο.} & καὶ πολλὰ μὲν γέλοιά μʼ εἰ- &  \\
& πεῖν, πολλὰ δὲ σπουδαῖα, καὶ &  \\
& τῆς σῆς ἑορτῆς ἀξίως &  \\
& παίσαντα καὶ σκώψαντα νι- &  \\
& κήσαντα ταινιοῦσθαι. & 395 \\
\textit{Χο.} & ἄγʼ εἶα &  \\
& νῦν καὶ τὸν ὡραῖον θεὸν παρακαλεῖτε δεῦρο &  \\
& ᾠδαῖσι, τὸν ξυνέμπορον τῆσδε τῆς χορείας. &  \\
\textit{Χο.} & Ἴακχε πολυτίμητε, μέλος ἑορτῆς &  \\
& ἥδιστον εὑρών, δεῦρο συνακολούθει & 400 \\
& πρὸς τὴν θεὸν &  \\
& καὶ δεῖξον ὡς ἄνευ πόνου &  \\
& πολλὴν ὁδὸν περαίνεις. &  \\
& Ἴακχε φιλοχορευτὰ συμπρόπεμπέ με. &  \\
\textit{Χο.} & σὺ γὰρ κατεσχίσω μὲν ἐπὶ γέλωτι & 405 \\
& κἀπʼ εὐτελείᾳ τόδε τὸ σανδαλίσκον &  \\
& καὶ τὸ ῥάκος, &  \\
& κἀξηῦρες ὥστʼ ἀζημίους &  \\
& παίζειν τε καὶ χορεύειν. &  \\
& Ἴακχε φιλοχορευτὰ συμπρόπεμπέ με. & 410 \\
\textit{Χο.} & καὶ γὰρ παραβλέψας τι μειρακίσκης &  \\
& νῦν δὴ κατεῖδον καὶ μάλʼ εὐπροσώπου &  \\
& συμπαιστρίας &  \\
& χιτωνίου παραρραγέν- &  \\
& τος τιτθίον προκύψαν. & 415 \\
& Ἴακχε φιλοχορευτὰ συμπρόπεμπέ με. &  \\
\textit{Δι.} & ἐγὼ δʼ ἀεί πως φιλακόλου- &  \\
& θός εἰμι καὶ μετʼ αὐτῆς &  \\
& παίζων χορεύειν βούλομαι. &  \\
\textit{Ξα.} & κἄγωγε πρός. &  \\
\textit{Χο.} & βούλεσθε δῆτα κοινῇ & 420 \\
& σκώψωμεν Ἀρχέδημον; &  \\
& ὃς ἑπτέτης ὢν οὐκ ἔφυσε φράτερας. &  \\
\textit{Χο.} & νυνὶ δὲ δημαγωγεῖ &  \\
& ἐν τοῖς ἄνω νεκροῖσι, &  \\
& κἀστὶν τὰ πρῶτα τῆς ἐκεῖ μοχθηρίας. & 425 \\
\textit{Χο.} & τὸν Κλεισθένους δʼ ἀκούω &  \\
& ἐν ταῖς ταφαῖσι πρωκτὸν &  \\
& τίλλειν ἑαυτοῦ καὶ σπαράττειν τὰς γνάθους· &  \\
\textit{Χο.} & κἀκόπτετʼ ἐγκεκυφώς, &  \\
& κἄκλαε κἀκεκράγει & 430 \\
& Σεβῖνον ὅστις ἐστὶν ἁναφλύστιος. &  \\
\textit{Χο.} & καὶ Καλλίαν γέ φασι &  \\
& τοῦτον τὸν Ἱπποβίνου &  \\
& κύσθου λεοντῆν ναυμαχεῖν ἐνημμένον. &  \\
\textit{Δι.} & ἔχοιτʼ ἂν οὖν φράσαι νῷν & 435 \\
& Πλούτωνʼ ὅπου ʼνθάδʼ οἰκεῖ; &  \\
& ξένω γάρ ἐσμεν ἀρτίως ἀφιγμένω. &  \\
\textit{Χο.} & μηδὲν μακρὰν ἀπέλθῃς, &  \\
& μηδʼ αὖθις ἐπανέρῃ με, &  \\
& ἀλλʼ ἴσθʼ ἐπʼ αὐτὴν θύραν ἀφιγμένος. & 440 \\
\textit{Δι.} & αἴροιʼ ἂν αὖθις ὦ παῖ. &  \\
\textit{Ξα.} & τουτὶ τί ἦν τὸ πρᾶγμα; &  \\
& ἀλλʼ ἢ Διὸς Κόρινθος ἐν τοῖς στρώμασιν. &  \\
\textit{Χο.} & χωρεῖτε &  \\
& νῦν ἱερὸν ἀνὰ κύκλον θεᾶς, ἀνθοφόρον ἀνʼ ἄλσος & 445 \\
& παίζοντες οἷς μετουσία θεοφιλοῦς ἑορτῆς· &  \\
& ἐγὼ δὲ σὺν ταῖσιν κόραις εἶμι καὶ γυναιξίν, &  \\
& οὗ παννυχίζουσιν θεᾷ, φέγγος ἱερὸν οἴσων. &  \\
\textit{Χο.} & χωρῶμεν ἐς πολυρρόδους &  \\
& λειμῶνας ἀνθεμώδεις, & 450 \\
& τὸν ἡμέτερον τρόπον &  \\
& τὸν καλλιχορώτατον &  \\
& παίζοντες, ὃν ὄλβιαι &  \\
& Μοῖραι ξυνάγουσιν. &  \\
\textit{Χο.} & μόνοις γὰρ ἡμῖν ἥλιος & 455 \\
& καὶ φέγγος ἱλαρόν ἐστιν, &  \\
& ὅσοι μεμυήμεθʼ εὐ- &  \\
& σεβῆ τε διήγομεν &  \\
& τρόπον περὶ τοὺς ξένους &  \\
& καὶ τοὺς ἰδιώτας. &  \\
\textit{Δι.} & ἄγε δὴ τίνα τρόπον τὴν θύραν κόψω; τίνα; & 460 \\
& πῶς ἐνθάδʼ ἄρα κόπτουσιν οὑπιχώριοι; &  \\
\textit{Ξα.} & οὐ μὴ διατρίψεις, ἀλλὰ γεύσει τῆς θύρας, &  \\
& καθʼ Ἡρακλέα τὸ σχῆμα καὶ τὸ λῆμʼ ἔχων. &  \\
\textit{Δι.} & παῖ παῖ. &  \\
\textit{Ἄι.} & τίς οὗτος; &  \\
\textit{Δι.} & Ἡρακλῆς ὁ καρτερός. &  \\
\textit{Ἄι.} & ὦ βδελυρὲ κἀναίσχυντε καὶ τολμηρὲ σὺ & 465 \\
& καὶ μιαρὲ καὶ παμμίαρε καὶ μιαρώτατε, &  \\
& ὃς τὸν κύνʼ ἡμῶν ἐξελάσας τὸν Κέρβερον &  \\
& ἀπῇξας ἄγχων κἀποδρὰς ᾤχου λαβών, &  \\
& ὃν ἐγὼ ʼφύλαττον. ἀλλὰ νῦν ἔχει μέσος· &  \\
& τοία Στυγός σε μελανοκάρδιος πέτρα & 470 \\
& Ἀχερόντιός τε σκόπελος αἱματοσταγὴς &  \\
& φρουροῦσι, Κωκυτοῦ τε περίδρομοι κύνες, &  \\
& ἔχιδνά θʼ ἑκατογκέφαλος, ἣ τὰ σπλάγχνα σου &  \\
& διασπαράξει, πλευμόνων τʼ ἀνθάψεται &  \\
& Ταρτησία μύραινα· τὼ νεφρὼ δέ σου & 475 \\
& αὐτοῖσιν ἐντέροισιν ᾑματωμένω &  \\
& διασπάσονται Γοργόνες Τειθράσιαι, &  \\
& ἐφʼ ἃς ἐγὼ δρομαῖον ὁρμήσω πόδα. &  \\
\textit{Ξα.} & οὗτος τί δέδρακας; &  \\
\textit{Δι.} & ἐγκέχοδα· κάλει θεόν. &  \\
\textit{Ξα.} & ὦ καταγέλαστʼ οὔκουν ἀναστήσει ταχὺ & 480 \\
& πρίν τινά σʼ ἰδεῖν ἀλλότριον; &  \\
\textit{Δι.} & ἀλλʼ ὡρακιῶ. &  \\
& ἀλλʼ οἶσε πρὸς τὴν καρδίαν μου σφογγιάν. &  \\
\textit{Ξα.} & ἰδοὺ λαβέ, προσθοῦ. &  \\
\textit{Δι.} & ποῦ ʼστιν; &  \\
\textit{Ξα.} & ὦ χρυσοῖ θεοὶ &  \\
& ἐνταῦθʼ ἔχεις τὴν καρδίαν; &  \\
\textit{Δι.} & δείσασα γὰρ &  \\
& ἐς τὴν κάτω μου κοιλίαν καθείρπυσεν. & 485 \\
\textit{Ξα.} & ὦ δειλότατε θεῶν σὺ κἀνθρώπων. &  \\
\textit{Δι.} & ἐγώ; &  \\
& πῶς δειλὸς ὅστις σφογγιὰν ᾔτησά σε; &  \\
& οὐκ ἂν ἕτερός γʼ αὔτʼ ἠργάσατʼ ἀνήρ. &  \\
\textit{Ξα.} & ἀλλὰ τί; &  \\
\textit{Δι.} & κατέκειτʼ ἂν ὀσφραινόμενος, εἴπερ δειλὸς ἦν· &  \\
& ἐγὼ δʼ ἀνέστην καὶ προσέτʼ ἀπεψησάμην. & 490 \\
\textit{Ξα.} & ἀνδρεῖά γʼ ὦ Πόσειδον. &  \\
\textit{Δι.} & οἶμαι νὴ Δία. &  \\
& σὺ δʼ οὐκ ἔδεισας τὸν ψόφον τῶν ῥημάτων &  \\
& καὶ τὰς ἀπειλάς; &  \\
\textit{Ξα.} & οὐ μὰ Δίʼ οὐδʼ ἐφρόντισα. &  \\
\textit{Δι.} & ἴθι νυν ἐπειδὴ ληματίας κἀνδρεῖος εἶ, &  \\
& σὺ μὲν γενοῦ ʼγὼ τὸ ῥόπαλον τουτὶ λαβὼν & 495 \\
& καὶ τὴν λεοντῆν, εἴπερ ἀφοβόσπλαγχνος εἶ· &  \\
& ἐγὼ δʼ ἔσομαί σοι σκευοφόρος ἐν τῷ μέρει. &  \\
\textit{Ξα.} & φέρε δὴ ταχέως αὔτʼ· οὐ γὰρ ἀλλὰ πειστέον· &  \\
& καὶ βλέψον ἐς τὸν Ἡρακλειοξανθίαν, &  \\
& εἰ δειλὸς ἔσομαι καὶ κατὰ σὲ τὸ λῆμʼ ἔχων. & 500 \\
\textit{Δι.} & μὰ Δίʼ ἀλλʼ ἀληθῶς οὑκ Μελίτης μαστιγίας. &  \\
& φέρε νυν ἐγὼ τὰ στρώματʼ αἴρωμαι ταδί. &  \\
\textit{Θε.} & ὦ φίλταθʼ ἥκεις Ἡράκλεις; δεῦρʼ εἴσιθι. &  \\
& ἡ γὰρ θεός σʼ ὡς ἐπύθεθʼ ἥκοντʼ, εὐθέως &  \\
& ἔπεττεν ἄρτους, ἧψε κατερεικτῶν χύτρας & 505 \\
& ἔτνους δύʼ ἢ τρεῖς, βοῦν ἀπηνθράκιζʼ ὅλον, &  \\
& πλακοῦντας ὤπτα κολλάβους. ἀλλʼ εἴσιθι. &  \\
\textit{Ξα.} & κάλλιστʼ, ἐπαινῶ. &  \\
\textit{Θε.} & μὰ τὸν Ἀπόλλω οὐ μή σʼ ἐγὼ &  \\
& περιόψομἀπελθόντʼ, ἐπεί τοι καὶ κρέα &  \\
& ἀνέβραττεν ὀρνίθεια, καὶ τραγήματα & 510 \\
& ἔφρυγε, κᾦνον ἀνεκεράννυ γλυκύτατον. &  \\
& ἀλλʼ εἴσιθʼ ἅμʼ ἐμοί. &  \\
\textit{Ξα.} & πάνυ καλῶς. &  \\
\textit{Θε.} & ληρεῖς ἔχων &  \\
& οὐ γάρ σʼ ἀφήσω. καὶ γὰρ αὐλητρίς γέ σοι &  \\
& ἥδʼ ἔνδον ἔσθʼ ὡραιοτάτη κὠρχηστρίδες &  \\
& ἕτεραι δύʼ ἢ τρεῖς. & 515 \\
\textit{Ξα.} & πῶς λέγεις; ὀρχηστρίδες; & 515b \\
\textit{Θε.} & ἡβυλλιῶσαι κἄρτι παρατετιλμέναι. &  \\
& ἀλλʼ εἴσιθʼ, ὡς ὁ μάγειρος ἤδη τὰ τεμάχη &  \\
& ἔμελλʼ ἀφαιρεῖν χἠ τράπεζʼ εἰσῄρετο. &  \\
\textit{Ξα.} & ἴθι νυν φράσον πρώτιστα ταῖς ὀρχηστρίσιν &  \\
& ταῖς ἔνδον οὔσαις αὐτὸς ὅτι εἰσέρχομαι. & 520 \\
& ὁ παῖς ἀκολούθει δεῦρο τὰ σκεύη φέρων. &  \\
\textit{Δι.} & ἐπίσχες οὗτος. οὔ τί που σπουδὴν ποιεῖ, &  \\
& ὁτιή σε παίζων Ἡρακλέα ʼνεσκεύασα; &  \\
& οὐ μὴ φλυαρήσεις ἔχων ὦ Ξανθία, &  \\
& ἀλλʼ ἀράμενος οἴσεις πάλιν τὰ στρώματα. & 525 \\
\textit{Ξα.} & τί δʼ ἔστιν; οὔ τι πού μʼ ἀφελέσθαι διανοεῖ &  \\
& ἅδωκας αὐτός; &  \\
\textit{Δι.} & οὐ τάχʼ, ἀλλʼ ἤδη ποιῶ. &  \\
& κατάθου τὸ δέρμα. &  \\
\textit{Ξα.} & ταῦτʼ ἐγὼ μαρτύρομαι &  \\
& καὶ τοῖς θεοῖσιν ἐπιτρέπω. &  \\
\textit{Δι.} & ποίοις θεοῖς; &  \\
& τὸ δὲ προσδοκῆσαί σʼ οὐκ ἀνόητον καὶ κενὸν & 530 \\
& ὡς δοῦλος ὢν καὶ θνητὸς Ἀλκμήνης ἔσει; &  \\
\textit{Ξα.} & ἀμέλει καλῶς· ἔχʼ αὔτʼ. ἴσως γάρ τοί ποτε &  \\
& ἐμοῦ δεηθείης ἄν, εἰ θεὸς θέλοι. &  \\
\textit{Χο.} & ταῦτα μὲν πρὸς ἀνδρός ἐστι &  \\
& νοῦν ἔχοντος καὶ φρένας καὶ &  \\
& πολλὰ περιπεπλευκότος, & 535 \\
& μετακυλίνδειν αὑτὸν ἀεὶ &  \\
& πρὸς τὸν εὖ πράττοντα τοῖχον &  \\
& μᾶλλον ἢ γεγραμμένην &  \\
& εἰκόνʼ ἑστάναι, λαβόνθʼ ἓν &  \\
& σχῆμα· τὸ δὲ μεταστρέφεσθαι &  \\
& πρὸς τὸ μαλθακώτερον &  \\
& δεξιοῦ πρὸς ἀνδρός ἐστι & 540 \\
& καὶ φύσει Θηραμένους. & 540a \\
\textit{Δι.} & οὐ γὰρ ἂν γέλοιον ἦν, εἰ &  \\
& Ξανθίας μὲν δοῦλος ὢν ἐν &  \\
& στρώμασιν Μιλησίοις &  \\
& ἀνατετραμμένος κυνῶν ὀρ- &  \\
& χηστρίδʼ εἶτʼ ᾔτησεν ἀμίδʼ, ἐγὼ &  \\
& δὲ πρὸς τοῦτον βλέπων &  \\
& τοὐρεβίνθου ʼδραττόμην, οὗ- & 545 \\
& τος δʼ ἅτʼ ὢν αὐτὸς πανοῦργος &  \\
& εἶδε, κᾆτʼ ἐκ τῆς γνάθου &  \\
& πὺξ πατάξας μοὐξέκοψε &  \\
& τοῦ χοροῦ τοὺς προσθίους; &  \\
\textit{Πα.} & Πλαθάνη Πλαθάνη δεῦρʼ ἔλθʼ, ὁ πανοῦργος οὑτοσί, &  \\
& ὃς ἐς τὸ πανδοκεῖον εἰσελθών ποτε & 550 \\
& ἑκκαίδεκʼ ἄρτους κατέφαγʼ ἡμῶν. &  \\
\textit{Πλ.} & νὴ Δία &  \\
& ἐκεῖνος αὐτὸς δῆτα. &  \\
\textit{Ξα.} & κακὸν ἥκει τινί. &  \\
\textit{Πα.} & καὶ κρέα γε πρὸς τούτοισιν ἀνάβραστʼ εἴκοσιν &  \\
& ἀνʼ ἡμιωβολιαῖα. &  \\
\textit{Ξα.} & δώσει τις δίκην. &  \\
\textit{Πα.} & καὶ τὰ σκόροδα τὰ πολλά. & 555 \\
\textit{Δι.} & ληρεῖς ὦ γύναι & 555b \\
& κοὐκ οἶσθʼ ὅ τι λέγεις. &  \\
\textit{Πα.} & οὐ μὲν οὖν με προσεδόκας, &  \\
& ὁτιὴ κοθόρνους εἶχες, ἂν γνῶναί σʼ ἔτι; &  \\
& τί δαί; τὸ πολὺ τάριχος οὐκ εἴρηκά πω. &  \\
\textit{Πλ.} & μὰ Δίʼ οὐδὲ τὸν τυρόν γε τὸν χλωρὸν τάλαν, &  \\
& ὃν οὗτος αὐτοῖς τοῖς ταλάροις κατήσθιεν & 560 \\
\textit{Πα.} & κἄπειτʼ ἐπειδὴ τἀργύριον ἐπραττόμην, &  \\
& ἔβλεψεν ἔς με δριμὺ κἀμυκᾶτό γε. &  \\
\textit{Ξα.} & τούτου πάνυ τοὔργον· οὗτος ὁ τρόπος πανταχοῦ. &  \\
\textit{Πα.} & καὶ τὸ ξίφος γʼ ἐσπᾶτο μαίνεσθαι δοκῶν. &  \\
\textit{Πλ.} & νὴ Δία τάλαινα. & 565 \\
\textit{Πα.} & νὼ δὲ δεισάσα γέ που & 565b \\
& ἐπὶ τὴν κατήλιφʼ εὐθὺς ἀνεπηδήσαμεν· &  \\
& ὁ δʼ ᾤχετʼ ἐξᾴξας γε τὰς ψιάθους λαβών. &  \\
\textit{Ξα.} & καὶ τοῦτο τούτου τοὔργον. &  \\
\textit{Πλ.} & ἀλλʼ ἐχρῆν τι δρᾶν. &  \\
\textit{Πα.} & ἴθι δὴ κάλεσον τὸν προστάτην Κλέωνά μοι. &  \\
\textit{Πλ.} & σὺ δʼ ἔμοιγʼ ἐάνπερ ἐπιτύχῃς Ὑπέρβολον, & 570 \\
& ἵνʼ αὐτὸν ἐπιτρίψωμεν. &  \\
\textit{Πα.} & ὦ μιαρὰ φάρυξ, &  \\
& ὡς ἡδέως ἄν σου λίθῳ τοὺς γομφίους &  \\
& κόπτοιμʼ ἄν, οἷς μου κατέφαγες τὰ φορτία. &  \\
\textit{Πλ.} & ἐγὼ δέ γʼ ἐς τὸ βάραθρον ἐμβάλοιμί σε. &  \\
\textit{Πα.} & ἐγὼ δὲ τὸν λάρυγγʼ ἂν ἐκτέμοιμί σου & 575 \\
& δρέπανον λαβοῦσʼ, ᾧ τὰς χόλικας κατέσπασας. &  \\
\textit{Πλ.} & ἀλλʼ εἶμʼ ἐπὶ τὸν Κλέωνʼ, ὃς αὐτοῦ τήμερον &  \\
& ἐκπηνιεῖται ταῦτα προσκαλούμενος. &  \\
\textit{Δι.} & κάκιστʼ ἀπολοίμην, Ξανθίαν εἰ μὴ φιλῶ. &  \\
\textit{Ξα.} & οἶδʼ οἶδα τὸν νοῦν· παῦε παῦε τοῦ λόγου. & 580 \\
& οὐκ ἂν γενοίμην Ἡρακλῆς ἄν. &  \\
\textit{Δι.} & μηδαμῶς &  \\
& ὦ Ξανθίδιον. &  \\
\textit{Ξα.} & καὶ πῶς ἂν Ἀλκμήνης ἐγὼ &  \\
& υἱὸς γενοίμην δοῦλος ἅμα καὶ θνητὸς ὤν; &  \\
\textit{Δι.} & οἶδʼ οἶδʼ ὅτι θυμοῖ, καὶ δικαίως αὐτὸ δρᾷς· &  \\
& κἂν εἴ με τύπτοις, οὐκ ἂν ἀντείποιμί σοι. & 585 \\
& ἀλλʼ ἤν σε τοῦ λοιποῦ ποτʼ ἀφέλωμαι χρόνου, &  \\
& πρόρριζος αὐτός, ἡ γυνή, τὰ παιδία, &  \\
& κάκιστʼ ἀπολοίμην, κἀρχέδημος ὁ γλάμων. &  \\
\textit{Ξα.} & δέχομαι τὸν ὅρκον κἀπὶ τούτοις λαμβάνω. &  \\
\textit{Χο.} & νῦν σὸν ἔργον ἔστʼ, ἐπειδὴ & 590 \\
& τὴν στολὴν εἴληφας ἥνπερ & 590a \\
& εἶχες ἐξ ἀρχῆς πάλιν, &  \\
& ἀνανεάζειν  &  \\
& καὶ βλέπειν αὖθις τὸ δεινόν, &  \\
& τοῦ θεοῦ μεμνημένον &  \\
& ᾧπερ εἰκάζεις σεαυτόν. &  \\
& εἰ δὲ παραληρῶν ἁλώσει &  \\
& κἀκβαλεῖς τι μαλθακόν, & 595 \\
& αὖθις αἴρεσθαί σʼ ἀνάγκη & 595a \\
& ʼσται πάλιν τὰ στρώματα. &  \\
\textit{Ξα.} & οὐ κακῶς ὦνδρες παραινεῖτʼ, &  \\
& ἀλλὰ καὐτὸς τυγχάνω ταῦτʼ &  \\
& ἄρτι συννοούμενος. &  \\
& ὅτι μὲν οὖν, ἢν χρηστὸν ᾖ τι, &  \\
& ταῦτʼ ἀφαιρεῖσθαι πάλιν πειράσεταί & 600 \\
& μʼ εὖ οἶδʼ ὅτι. & 600a \\
& ἀλλʼ ὅμως ἐγὼ παρέξω &  \\
& ʼμʼαυτὸν ἀνδρεῖον τὸ λῆμα &  \\
& καὶ βλέποντʼ ὀρίγανον. &  \\
& δεῖν δʼ ἔοικεν, ὡς ἀκούω &  \\
& τῆς θύρας καὶ δὴ ψόφον. &  \\
\textit{Ἄι.} & ξυνδεῖτε ταχέως τουτονὶ τὸν κυνοκλόπον, & 605 \\
& ἵνα δῷ δίκην· ἀνύετον. &  \\
\textit{Δι.} & ἥκει τῳ κακόν. &  \\
\textit{Ξα.} & οὐκ ἐς κόρακας; μὴ πρόσιτον. &  \\
\textit{Ἄι.} & εἶεν, καὶ μάχει; &  \\
& ὁ Διτύλας χὠ Σκεβλύας χὠ Παρδόκας &  \\
& χωρεῖτε δευρὶ καὶ μάχεσθε τουτῳί. &  \\
\textit{Δι.} & εἶτʼ οὐχὶ δεινὰ ταῦτα, τύπτειν τουτονὶ & 610 \\
& κλέπτοντα πρὸς τἀλλότρια; &  \\
\textit{Ἄι.} & μἀλλʼ ὑπερφυᾶ. &  \\
\textit{Δι.} & σχέτλια μὲν οὖν καὶ δεινά. &  \\
\textit{Ξα.} & καὶ μὴν νὴ Δία &  \\
& εἰ πώποτʼ ἦλθον δεῦρʼ, ἐθέλω τεθνηκέναι, &  \\
& ἢ ʼκλεψα τῶν σῶν ἄξιόν τι καὶ τριχός. &  \\
& καί σοι ποιήσω πρᾶγμα γενναῖον πάνυ· & 615 \\
& βασάνιζε γὰρ τὸν παῖδα τουτονὶ λαβών, &  \\
& κἄν ποτέ μʼ ἕλῃς ἀδικοῦντʼ, ἀπόκτεινόν μʼ ἄγων. &  \\
\textit{Ἄι.} & καὶ πῶς βασανίσω; &  \\
\textit{Ξα.} & πάντα τρόπον, ἐν κλίμακι &  \\
& δήσας κρεμάσας ὑστριχίδι μαστιγῶν, δέρων, &  \\
& στρεβλῶν, ἔτι δʼ ἐς τὰς ῥῖνας ὄξος ἐγχέων, & 620 \\
& πλίνθους ἐπιτιθείς, πάντα τἄλλα, πλὴν πράσῳ &  \\
& μὴ τύπτε τοῦτον μηδὲ γητείῳ νέῳ. &  \\
\textit{Ἄι.} & δίκαιος ὁ λόγος· κἄν τι πηρώσω γέ σου &  \\
& τὸν παῖδα τύπτων, τἀργύριόν σοι κείσεται. &  \\
\textit{Ξα.} & μὴ δῆτʼ ἔμοιγʼ. οὕτω δὲ βασάνιζʼ ἀπαγαγών. & 625 \\
\textit{Ἄι.} & αὐτοῦ μὲν οὖν, ἵνα σοὶ κατʼ ὀφθαλμοὺς λέγῃ. &  \\
& κατάθου σὺ τὰ σκεύη ταχέως, χὤπως ἐρεῖς &  \\
& ἐνταῦθα μηδὲν ψεῦδος. &  \\
\textit{Δι.} & ἀγορεύω τινὶ &  \\
& ἐμὲ μὴ βασανίζειν ἀθάνατον ὄντʼ· εἰ δὲ μή, &  \\
& αὐτὸς σεαυτὸν αἰτιῶ. & 630 \\
\textit{Ἄι.} & λέγεις δὲ τί; & 630b \\
\textit{Δι.} & ἀθάνατος εἶναί φημι Διόνυσος Διός, &  \\
& τοῦτον δὲ δοῦλον. &  \\
\textit{Ἄι.} & ταῦτʼ ἀκούεις; &  \\
\textit{Ξα.} & φήμʼ ἐγώ. &  \\
& καὶ πολύ γε μᾶλλόν ἐστι μαστιγωτέος· &  \\
& εἴπερ θεὸς γάρ ἐστιν, οὐκ αἰσθήσεται. &  \\
\textit{Δι.} & τί δῆτʼ, ἐπειδὴ καὶ σὺ φῂς εἶναι θεός, & 635 \\
& οὐ καὶ σὺ τύπτει τὰς ἴσας πληγὰς ἐμοί; &  \\
\textit{Ξα.} & δίκαιος ὁ λόγος· χὠπότερόν γʼ ἂν νῷν ἴδῃς &  \\
& κλαύσαντα πρότερον ἢ προτιμήσαντά τι &  \\
& τυπτόμενον, εἶναι τοῦτον ἡγοῦ μὴ θεόν. &  \\
\textit{Ἄι.} & οὐκ ἔσθʼ ὅπως οὐκ εἶ σὺ γεννάδας ἀνήρ· & 640 \\
& χωρεῖς γὰρ ἐς τὸ δίκαιον. ἀποδύεσθε δή. &  \\
\textit{Ξα.} & πῶς οὖν βασανιεῖς νὼ δικαίως; &  \\
\textit{Ἄι.} & ῥᾳδίως· &  \\
& πληγὴν παρὰ πληγὴν ἑκάτερον. &  \\
\textit{Ξα.} & καλῶς λέγεις. &  \\
\textit{Ἄι.} & ἰδού. &  \\
\textit{Ξα.} & σκόπει νυν ἤν μʼ ὑποκινήσαντʼ ἴδῃς. &  \\
\textit{Ἄι.} & ἤδη ʼπάταξά σʼ. & 645 \\
\textit{Ξα.} & οὐ μὰ Δίʼ. & 645b \\
\textit{Ἄι.} & οὐδʼ ἐμοὶ δοκεῖς. & 645c \\
& ἀλλʼ εἶμʼ ἐπὶ τονδὶ καὶ πατάξω. &  \\
\textit{Δι.} & πηνίκα; &  \\
\textit{Ἄι.} & καὶ δὴ ʼπάταξα. &  \\
\textit{Δι.} & κᾆτα πῶς οὐκ ἔπταρον; &  \\
\textit{Ἄι.} & οὐκ οἶδα· τουδὶ δʼ αὖθις ἀποπειράσομαι. &  \\
\textit{Ξα.} & οὔκουν ἀνύσεις τι; ἀτταταῖ. &  \\
\textit{Ἄι.} & τί τἀτταταῖ; &  \\
& μῶν ὠδυνήθης; & 650 \\
\textit{Ξα.} & οὐ μὰ Δίʼ ἀλλʼ ἐφρόντισα & 650b \\
& ὁπόθʼ Ἡράκλεια τἀν Διομείοις γίγνεται. &  \\
\textit{Ἄι.} & ἅνθρωπος ἱερός. δεῦρο πάλιν βαδιστέον. &  \\
\textit{Δι.} & ἰοὺ ἰού. &  \\
\textit{Ἄι.} & τί ἔστιν; &  \\
\textit{Δι.} & ἱππέας ὁρῶ. &  \\
\textit{Ἄι.} & τί δῆτα κλάεις; &  \\
\textit{Δι.} & κρομμύων ὀσφραίνομαι. &  \\
\textit{Ἄι.} & ἐπεὶ προτιμᾷς γʼ οὐδέν. & 655 \\
\textit{Δι.} & οὐδέν μοι μέλει. & 655b \\
\textit{Ἄι.} & βαδιστέον τἄρʼ ἐστὶν ἐπὶ τονδὶ πάλιν. &  \\
\textit{Ξα.} & οἴμοι. &  \\
\textit{Ἄι.} & τί ἔστι; &  \\
\textit{Ξα.} & τὴν ἄκανθαν ἐξελε. &  \\
\textit{Ἄι.} & τί τὸ πρᾶγμα τουτί; δεῦρο πάλιν βαδιστέον. &  \\
\textit{Δι.} & Ἄπολλον—ὅς που Δῆλον ἢ Πυθῶνʼ ἔχεις. &  \\
\textit{Ξα.} & ἤλγησεν· οὐκ ἤκουσας; & 660 \\
\textit{Δι.} & οὐκ ἔγωγʼ, ἐπεὶ & 660b \\
& ἴαμβον Ἱππώνακτος ἀνεμιμνῃσκόμην. &  \\
\textit{Ξα.} & οὐδὲν ποιεῖς γάρ· ἀλλὰ τὰς λαγόνας σπόδει. &  \\
\textit{Ἄι.} & μὰ τὸν Δίʼ ἀλλʼ ἤδη πάρεχε τὴν γαστέρα. &  \\
\textit{Δι.} & Πόσειδον &  \\
\textit{Ξα.} & ἤλγησέν τις. &  \\
\textit{Δι.} & ὃς Αἰγαίου πρῶνας ἢ γλαυκᾶς μέδεις ἁλὸς ἐν βένθεσιν. & 665 \\
\textit{Ἄι.} & οὔ τοι μὰ τὴν Δήμητρα δύναμαί πω μαθεῖν &  \\
& ὁπότερος ὑμῶν ἐστι θεός. ἀλλʼ εἴσιτον· &  \\
& ὁ δεσπότης γὰρ αὐτὸς ὑμᾶς γνώσεται & 670 \\
& χἠ Φερρέφατθʼ, ἅτʼ ὄντε κἀκείνω θεώ. &  \\
\textit{Δι.} & ὀρθῶς λέγεις· ἐβουλόμην δʼ ἂν τοῦτό σε &  \\
& πρότερον νοῆσαι, πρὶν ἐμὲ τὰς πληγὰς λαβεῖν. &  \\
\textit{Χο.} & Μοῦσα χορῶν ἱερῶν· ἐπίβηθι καὶ ἔλθʼ ἐπὶ τέρψιν ἀοιδᾶς ἐμᾶς, & 675 \\
& τὸν πολὺν ὀψομένη λαῶν· ὄχλον, οὗ σοφίαι &  \\
& μυρίαι κάθηνται &  \\
& φιλοτιμότεραι Κλεοφῶντος, ἐφʼ οὗ δὴ χείλεσιν ἀμφιλάλοις &  \\
& δεινὸν ἐπιβρέμεται & 680 \\
& Θρῃκία χελιδὼν &  \\
& †ἐπὶ βάρβαρον ἑζομένη πέταλον· † &  \\
& κελαδεῖ δʼ ἐπίκλαυτον ἀηδόνιον νόμον, ὡς ἀπολεῖται, &  \\
& κἂν ἴσαι γένωνται. & 685 \\
\textit{Χο.} & τὸν ἱερὸν χορὸν δίκαιόν ἐστι χρηστὰ τῇ πόλει &  \\
& ξυμπαραινεῖν καὶ διδάσκειν. πρῶτον οὖν ἡμῖν δοκεῖ &  \\
& ἐξισῶσαι τοὺς πολίτας κἀφελεῖν τὰ δείματα, &  \\
& κεἴ τις ἥμαρτε σφαλείς τι Φρυνίχου παλαίσμασιν, &  \\
& ἐγγενέσθαι φημὶ χρῆναι τοῖς ὀλισθοῦσιν τότε & 690 \\
& αἰτίαν ἐκθεῖσι λῦσαι τὰς πρότερον ἁμαρτίας. &  \\
& εἶτʼ ἄτιμόν φημι χρῆναι μηδένʼ εἶνʼ ἐν τῇ πόλει· &  \\
& καὶ γὰρ αἰσχρόν ἐστι τοὺς μὲν ναυμαχήσαντας μίαν &  \\
& καὶ Πλαταιᾶς εὐθὺς εἶναι κἀντὶ δούλων δεσπότας. &  \\
& κοὐδὲ ταῦτʼ ἔγωγʼ ἔχοιμʼ ἂν μὴ οὐ καλῶς φάσκειν ἔχειν, & 695 \\
& ἀλλʼ ἐπαινῶ· μόνα γὰρ αὐτὰ νοῦν ἔχοντʼ ἐδράσατε. &  \\
& πρὸς δὲ τούτοις εἰκὸς ὑμᾶς, οἳ μεθʼ ὑμῶν πολλὰ δὴ &  \\
& χοἰ πατέρες ἐναυμάχησαν καὶ προσήκουσιν γένει, &  \\
& τὴν μίαν ταύτην παρεῖναι ξυμφορὰν αἰτουμένοις. &  \\
& ἀλλὰ τῆς ὀργῆς ἀνέντες ὦ σοφώτατοι φύσει & 700 \\
& πάντας ἀνθρώπους ἑκόντες συγγενεῖς κτησώμεθα &  \\
& κἀπιτίμους καὶ πολίτας, ὅστις ἂν ξυνναυμαχῇ. &  \\
& εἰ δὲ ταῦτʼ ὀγκωσόμεσθα κἀποσεμνυνούμεθα, &  \\
& τὴν πόλιν καὶ ταῦτʼ ἔχοντες κυμάτων ἐν ἀγκάλαις, &  \\
& ὑστέρῳ χρόνῳ ποτʼ αὖθις εὖ φρονεῖν οὐ δόξομεν. & 705 \\
\textit{Χο.} & εἰ δʼ ἐγὼ ὀρθὸς ἰδεῖν βίον ἀνέρος ἢ τρόπον ὅστις ἔτʼ &  \\
& οἰμώξεται, &  \\
& οὐ πολὺν οὐδʼ ὁ πίθηκος οὗτος ὁ νῦν ἐνοχλῶν, &  \\
& Κλειγένης ὁ μικρός, &  \\
& ὁ πονηρότατος βαλανεὺς ὁπόσοι κρατοῦσι κυκησιτέφρου & 710 \\
& ψευδολίτρου κονίας &  \\
& καὶ Κιμωλίας γῆς, &  \\
& χρόνον ἐνδιατρίψει· ἰδὼν δὲ τάδʼ οὐκ &  \\
& εἰρηνικὸς ἔσθʼ, ἵνα μή ποτε κἀποδυθῇ μεθύων ἄνευ & 715 \\
& ξύλου βαδίζων. &  \\
\textit{Χο.} & πολλάκις γʼ ἡμῖν ἔδοξεν ἡ πόλις πεπονθέναι &  \\
& ταὐτὸν ἔς τε τῶν πολιτῶν τοὺς καλούς τε κἀγαθοὺς &  \\
& ἔς τε τἀρχαῖον νόμισμα καὶ τὸ καινὸν χρυσίον. & 720 \\
& οὔτε γὰρ τούτοισιν οὖσιν οὐ κεκιβδηλευμένοις, &  \\
& ἀλλὰ καλλίστοις ἁπάντων, ὡς δοκεῖ, νομισμάτων &  \\
& καὶ μόνοις ὀρθῶς κοπεῖσι καὶ κεκωδωνισμένοις &  \\
& ἔν τε τοῖς Ἕλλησι καὶ τοῖς βαρβάροισι πανταχοῦ &  \\
& χρώμεθʼ οὐδέν, ἀλλὰ τούτοις τοῖς πονηροῖς χαλκίοις & 725 \\
& χθές τε καὶ πρώην κοπεῖσι τῷ κακίστῳ κόμματι. &  \\
& τῶν πολιτῶν θʼ οὓς μὲν ἴσμεν εὐγενεῖς καὶ σώφρονας &  \\
& ἄνδρας ὄντας καὶ δικαίους καὶ καλούς τε κἀγαθοὺς &  \\
& καὶ τραφέντας ἐν παλαίστραις καὶ χοροῖς καὶ μουσικῇ, &  \\
& προυσελοῦμεν, τοῖς δὲ χαλκοῖς καὶ ξένοις καὶ πυρρίαις & 730 \\
& καὶ πονηροῖς κἀκ πονηρῶν εἰς ἅπαντα χρώμεθα &  \\
& ὑστάτοις ἀφιγμένοισιν, οἷσιν ἡ πόλις πρὸ τοῦ &  \\
& οὐδὲ φαρμακοῖσιν εἰκῇ ῥᾳδίως ἐχρήσατʼ ἄν. &  \\
& ἀλλὰ καὶ νῦν ὦνόητοι μεταβαλόντες τοὺς τρόπους &  \\
& χρῆσθε τοῖς χρηστοῖσιν αὖθις· καὶ κατορθώσασι γὰρ & 735 \\
& εὔλογον, κἄν τι σφαλῆτʼ, ἐξ ἀξίου γοῦν τοῦ ξύλου, &  \\
& ἤν τι καὶ πάσχητε, πάσχειν τοῖς σοφοῖς δοκήσετε. &  \\
\textit{Ἄι.} & νὴ τὸν Δία τὸν σωτῆρα γεννάδας ἀνὴρ &  \\
& ὁ δεσπότης σου. &  \\
\textit{Ξα.} & πῶς γὰρ οὐχὶ γεννάδας, &  \\
& ὅστις γε πίνειν οἶδε καὶ βινεῖν μόνον; & 740 \\
\textit{Ἄι.} & τὸ δὲ μὴ πατάξαι σʼ ἐξελεγχθέντʼ ἄντικρυς, &  \\
& ὅτι δοῦλος ὢν ἔφασκες εἶναι δεσπότης. &  \\
\textit{Ξα.} & ᾤμωξε μέντἄν. &  \\
\textit{Ἄι.} & τοῦτο μέντοι δουλικὸν &  \\
& εὐθὺς πεποίηκας, ὅπερ ἐγὼ χαίρω ποιῶν. &  \\
\textit{Ξα.} & χαίρεις, ἱκετεύω; & 745 \\
\textit{Ἄι.} & μἀλλʼ ἐποπτεύειν δοκῶ, & 745b \\
& ὅταν καταράσωμαι λάθρᾳ τῷ δεσπότῃ. &  \\
\textit{Ξα.} & τί δὲ τονθορύζων, ἡνίκʼ ἂν πληγὰς λαβὼν &  \\
& πολλὰς ἀπίῃς θύραζε; &  \\
\textit{Ἄι.} & καὶ τοῦθʼ ἥδομαι. &  \\
\textit{Ξα.} & τί δὲ πολλὰ πράττων; &  \\
\textit{Ἄι.} & ὡς μὰ Δίʼ οὐδὲν οἶδʼ ἐγώ. &  \\
\textit{Ξα.} & ὁμόγνιε Ζεῦ· καὶ παρακούων δεσποτῶν & 750 \\
& ἅττʼ ἂν λαλῶσι; &  \\
\textit{Ἄι.} & μἀλλὰ πλεῖν ἢ μαίνομαι. &  \\
\textit{Ξα.} & τί δὲ τοῖς θύραζε ταῦτα καταλαλῶν; &  \\
\textit{Ἄι.} & ἐγώ; &  \\
& μὰ Δίʼ ἀλλʼ ὅταν δρῶ τοῦτο, κἀκμιαίνομαι. &  \\
\textit{Ξα.} & ὦ Φοῖβʼ Ἄπολλον ἔμβαλέ μοι τὴν δεξιάν, &  \\
& καὶ δὸς κύσαι καὐτὸς κύσον, καί μοι φράσον & 755 \\
& πρὸς Διός, ὃς ἡμῖν ἐστιν ὁμομαστιγίας, &  \\
& τίς οὗτος οὕνδον ἐστὶ θόρυβος καὶ βοὴ &  \\
& χὠ λοιδορησμός; &  \\
\textit{Ἄι.} & Αἰσχύλου κεὐριπίδου. &  \\
\textit{Ξα.} & ἆ. &  \\
\textit{Ἄι.} & πρᾶγμα πρᾶγμα μέγα κεκίνηται μέγα &  \\
& ἐν τοῖς νεκροῖσι καὶ στάσις πολλὴ πάνυ. & 760 \\
\textit{Ξα.} & ἐκ τοῦ; &  \\
\textit{Ἄι.} & νόμος τις ἐνθάδʼ ἐστὶ κείμενος &  \\
& ἀπὸ τῶν τεχνῶν ὅσαι μεγάλαι καὶ δεξιαί, &  \\
& τὸν ἄριστον ὄντα τῶν ἑαυτοῦ συντέχνων &  \\
& σίτησιν αὐτὸν ἐν πρυτανείῳ λαμβάνειν &  \\
& θρόνον τε τοῦ Πλούτωνος ἑξῆς— & 765 \\
\textit{Ξα.} & μανθάνω. & 765b \\
\textit{Ἄι.} & ἕως ἀφίκοιτο τὴν τέχνην σοφώτερος &  \\
& ἕτερός τις αὐτοῦ· τότε δὲ παραχωρεῖν ἔδει. &  \\
\textit{Ξα.} & τί δῆτα τουτὶ τεθορύβηκεν Αἰσχύλον; &  \\
\textit{Ἄι.} & ἐκεῖνος εἶχε τὸν τραγῳδικὸν θρόνον, &  \\
& ὡς ὢν κράτιστος τὴν τέχνην. & 770 \\
\textit{Ξα.} & νυνὶ δὲ τίς; & 770b \\
\textit{Ἄι.} & ὅτε δὴ κατῆλθʼ Εὐριπίδης, ἐπεδείκνυτο &  \\
& τοῖς λωποδύταις καὶ τοῖσι βαλλαντιοτόμοις &  \\
& καὶ τοῖσι πατραλοίαισι καὶ τοιχωρύχοις, &  \\
& ὅπερ ἔστʼ ἐν Ἅιδου πλῆθος, οἱ δʼ ἀκροώμενοι &  \\
& τῶν ἀντιλογιῶν καὶ λυγισμῶν καὶ στροφῶν & 775 \\
& ὑπερεμάνησαν κἀνόμισαν σοφώτατον· &  \\
& κἄπειτʼ ἐπαρθεὶς ἀντελάβετο τοῦ θρόνου, &  \\
& ἵνʼ Αἰσχύλος καθῆστο. &  \\
\textit{Ξα.} & κοὐκ ἐβάλλετο; &  \\
\textit{Ἄι.} & μὰ Δίʼ ἀλλʼ ὁ δῆμος ἀνεβόα κρίσιν ποιεῖν &  \\
& ὁπότερος εἴη τὴν τέχνην σοφώτερος. & 780 \\
\textit{Ξα.} & ὁ τῶν πανούργων; &  \\
\textit{Ἄι.} & νὴ Δίʼ οὐράνιόν γʼ ὅσον. &  \\
\textit{Ξα.} & μετʼ Αἰσχύλου δʼ οὐκ ἦσαν ἕτεροι σύμμαχοι; &  \\
\textit{Ἄι.} & ὀλίγον τὸ χρηστόν ἐστιν, ὥσπερ ἐνθάδε. &  \\
\textit{Ξα.} & τί δῆθʼ ὁ Πλούτων δρᾶν παρασκευάζεται; &  \\
\textit{Ἄι.} & ἀγῶνα ποιεῖν αὐτίκα μάλα καὶ κρίσιν & 785 \\
& κἄλεγχον αὐτῶν τῆς τέχνης. &  \\
\textit{Ξα.} & κἄπειτα πῶς &  \\
& οὐ καὶ Σοφοκλέης ἀντελάβετο τοῦ θρόνου; &  \\
\textit{Ἄι.} & μὰ Δίʼ οὐκ ἐκεῖνος, ἀλλʼ ἔκυσε μὲν Αἰσχύλον, &  \\
& ὅτε δὴ κατῆλθε, κἀνέβαλε τὴν δεξιάν, &  \\
& κἀκεῖνος ὑπεχώρησεν αὐτῷ τοῦ θρόνου· & 790 \\
& νυνὶ δʼ ἔμελλεν, ὡς ἔφη Κλειδημίδης, &  \\
& ἔφεδρος καθεδεῖσθαι· κἂν μὲν Αἰσχύλος κρατῇ, &  \\
& ἕξειν κατὰ χώραν· εἰ δὲ μή, περὶ τῆς τέχνης &  \\
& διαγωνιεῖσθʼ ἔφασκε πρός γʼ Εὐριπίδην. &  \\
\textit{Ξα.} & τὸ χρῆμʼ ἄρʼ ἔσται; & 795 \\
\textit{Ἄι.} & νὴ Δίʼ ὀλίγον ὕστερον. & 795b \\
& κἀνταῦθα δὴ τὰ δεινὰ κινηθήσεται. &  \\
& καὶ γὰρ ταλάντῳ μουσικὴ σταθμήσεται— &  \\
\textit{Ξα.} & τί δέ; μειαγωγήσουσι τὴν τραγῳδίαν; &  \\
\textit{Ἄι.} & καὶ κανόνας ἐξοίσουσι καὶ πήχεις ἐπῶν &  \\
& καὶ πλαίσια ξύμπτυκτα— & 800 \\
\textit{Ξα.} & πλινθεύσουσι γάρ; & 800b \\
\textit{Ἄι.} & καὶ διαμέτρους καὶ σφῆνας. ὁ γὰρ Εὐριπίδης &  \\
& κατʼ ἔπος βασανιεῖν φησι τὰς τραγῳδίας. &  \\
\textit{Ξα.} & ἦ που βαρέως οἶμαι τὸν Αἰσχύλον φέρειν. &  \\
\textit{Ἄι.} & ἔβλεψε γοῦν ταυρηδὸν ἐγκύψας κάτω. &  \\
\textit{Ξα.} & κρινεῖ δὲ δὴ τίς ταῦτα; & 805 \\
\textit{Ἄι.} & τοῦτʼ ἦν δύσκολον· & 805b \\
& σοφῶν γὰρ ἀνδρῶν ἀπορίαν ηὑρισκέτην. &  \\
& οὔτε γὰρ Ἀθηναίοισι συνέβαινʼ Αἰσχύλος— &  \\
\textit{Ξα.} & πολλοὺς ἴσως ἐνόμιζε τοὺς τοιχωρύχους. &  \\
\textit{Ἄι.} & λῆρόν τε τἄλλʼ ἡγεῖτο τοῦ γνῶναι πέρι &  \\
& φύσεις ποιητῶν· εἶτα τῷ σῷ δεσπότῃ & 810 \\
& ἐπέτρεψαν, ὁτιὴ τῆς τέχνης ἔμπειρος ἦν. &  \\
& ἀλλʼ εἰσίωμεν· ὡς ὅταν γʼ οἱ δεσπόται &  \\
& ἐσπουδάκωσι, κλαύμαθʼ ἡμῖν γίγνεται. &  \\
\textit{Χο.} & ἦ που δεινὸν ἐριβρεμέτας χόλον ἔνδοθεν ἕξει, &  \\
& ἡνίκʼ ἂν ὀξύλαλον παρίδῃ θήγοντος ὀδόντα & 815 \\
& ἀντιτέχνου· τότε δὴ μανίας ὑπὸ δεινῆς &  \\
& ὄμματα στροβήσεται.  &  \\
\textit{Χο.} & ἔσται δʼ ἱππολόφων τε λόγων κορυθαίολα νείκη &  \\
& σχινδαλάμων τε παραξόνια σμιλεύματά τʼ ἔργων, &  \\
& φωτὸς ἀμυνομένου φρενοτέκτονος ἀνδρὸς & 820 \\
& ῥήμαθʼ ἱπποβάμονα. &  \\
\textit{Χο.} & φρίξας δʼ αὐτοκόμου λοφιᾶς λασιαύχενα χαίταν, &  \\
& δεινὸν ἐπισκύνιον ξυνάγων βρυχώμενος ἥσει &  \\
& ῥήματα γομφοπαγῆ πινακηδὸν ἀποσπῶν &  \\
& γηγενεῖ φυσήματι· & 825 \\
\textit{Χο.} & ἔνθεν δὴ στοματουργὸς ἐπῶν βασανίστρια λίσφη &  \\
& γλῶσσʼ ἀνελισσομένη φθονεροὺς κινοῦσα χαλινοὺς &  \\
& ῥήματα δαιομένη καταλεπτολογήσει &  \\
& πλευμόνων πολὺν πόνον. &  \\
\textit{Εὐ.} & οὐκ ἂν μεθείμην τοῦ θρόνου, μὴ νουθέτει. & 830 \\
& κρείττων γὰρ εἶναί φημι τούτου τὴν τέχνην. &  \\
\textit{Δι.} & Αἰσχύλε τί σιγᾷς; αἰσθάνει γὰρ τοῦ λόγου. &  \\
\textit{Εὐ.} & ἀποσεμνυνεῖται πρῶτον, ἅπερ ἑκάστοτε &  \\
& ἐν ταῖς τραγῳδίαισιν ἐτερατεύετο. &  \\
\textit{Δι.} & ὦ δαιμόνιʼ ἀνδρῶν μὴ μεγάλα λίαν λέγε. & 835 \\
\textit{Εὐ.} & ἐγᾦδα τοῦτον καὶ διέσκεμμαι πάλαι, &  \\
& ἄνθρωπον ἀγριοποιὸν αὐθαδόστομον, &  \\
& ἔχοντʼ ἀχάλινον ἀκρατὲς ἀπύλωτον στόμα, &  \\
& ἀπεριλάλητον κομποφακελορρήμονα. &  \\
\textit{Αἰ.} & ἄληθες ὦ παῖ τῆς ἀρουραίας θεοῦ; & 840 \\
& σὺ δή με ταῦτʼ ὦ στωμυλιοσυλλεκτάδη &  \\
& καὶ πτωχοποιὲ καὶ ῥακιοσυρραπτάδη; &  \\
& ἀλλʼ οὔ τι χαίρων αὔτʼ ἐρεῖς. &  \\
\textit{Δι.} & παῦʼ Αἰσχύλε, &  \\
& καὶ μὴ πρὸς ὀργὴν σπλάγχνα θερμήνῃς κότῳ. &  \\
\textit{Αἰ.} & οὐ δῆτα πρίν γʼ ἂν τοῦτον ἀποφήνω σαφῶς & 845 \\
& τὸν χωλοποιὸν οἷος ὢν θρασύνεται. &  \\
\textit{Δι.} & ἄρνʼ ἄρνα μέλανα παῖδες ἐξενέγκατε· &  \\
& τυφὼς γὰρ ἐκβαίνειν παρασκευάζεται. &  \\
\textit{Αἰ.} & ὦ Κρητικὰς μὲν συλλέγων μονῳδίας, &  \\
& γάμους δʼ ἀνοσίους ἐσφέρων ἐς τὴν τέχνην. & 850 \\
\textit{Δι.} & ἐπίσχες οὗτος ὦ πολυτίμητʼ Αἰσχύλε. &  \\
& ἀπὸ τῶν χαλαζῶν δʼ ὦ πόνηρʼ Εὐριπίδη &  \\
& ἄναγε σεαυτὸν ἐκποδών, εἰ σωφρονεῖς, &  \\
& ἵνα μὴ κεφαλαίῳ τὸν κρόταφόν σου ῥήματι &  \\
& θενὼν ὑπʼ ὀργῆς ἐκχέῃ τὸν Τήλεφον· & 855 \\
& σὺ δὲ μὴ πρὸς ὀργὴν Αἰσχύλʼ ἀλλὰ πρᾳόνως &  \\
& ἔλεγχʼ ἐλέγχου· λοιδορεῖσθαι δʼ οὐ πρέπει &  \\
& ἄνδρας ποιητὰς ὥσπερ ἀρτοπώλιδας. &  \\
& σὺ δʼ εὐθὺς ὥσπερ πρῖνος ἐμπρησθεὶς βοᾷς. &  \\
\textit{Εὐ.} & ἕτοιμός εἰμʼ ἔγωγε, κοὐκ ἀναδύομαι, & 860 \\
& δάκνειν δάκνεσθαι πρότερος, εἰ τούτῳ δοκεῖ, &  \\
& τἄπη, τὰ μέλη, τὰ νεῦρα τῆς τραγῳδίας, &  \\
& καὶ νὴ Δία τὸν Πηλέα γε καὶ τὸν Αἴολον &  \\
& καὶ τὸν Μελέαγρον κἄτι μάλα τὸν Τήλεφον. &  \\
\textit{Δι.} & τί δαὶ σὺ βουλεύει ποιεῖν; λέγʼ Αἰσχύλε. & 865 \\
\textit{Αἰ.} & ἐβουλόμην μὲν οὐκ ἐρίζειν ἐνθάδε· &  \\
& οὐκ ἐξ ἴσου γάρ ἐστιν ἁγὼν νῷν. &  \\
\textit{Δι.} & τί δαί; &  \\
\textit{Αἰ.} & ὅτι ἡ ποίησις οὐχὶ συντέθνηκέ μοι, &  \\
& τούτῳ δὲ συντέθνηκεν, ὥσθʼ ἕξει λέγειν. &  \\
& ὅμως δʼ ἐπειδή σοι δοκεῖ, δρᾶν ταῦτα χρή. & 870 \\
\textit{Δι.} & ἴθι νυν λιβανωτὸν δεῦρό τις καὶ πῦρ δότω. &  \\
& ὅπως ἂν εὔξωμαι πρὸ τῶν σοφισμάτων &  \\
& ἀγῶνα κρῖναι τόνδε μουσικώτατα· &  \\
& ὑμεῖς δὲ ταῖς Μούσαις τι μέλος ὑπᾴσατε. &  \\
\textit{Χο.} & ὦ Διὸς ἐννέα παρθένοι ἁγναὶ & 875 \\
& Μοῦσαι, λεπτολόγους ξυνετὰς φρένας αἳ καθορᾶτε &  \\
& ἀνδρῶν γνωμοτύπων, ὅταν εἰς ἔριν ὀξυμερίμνοις &  \\
& ἔλθωσι στρεβλοῖσι παλαίσμασιν ἀντιλογοῦντες, &  \\
& ἔλθετʼ ἐποψόμεναι δύναμιν &  \\
& δεινοτάτοιν στομάτοιν πορίσασθαι & 880 \\
& ῥήματα καὶ παραπρίσματʼ ἐπῶν. &  \\
& νῦν γὰρ ἀγὼν σοφίας ὁ μέγας χωρεῖ πρὸς ἔργον ἤδη. &  \\
\textit{Δι.} & εὔχεσθε δὴ καὶ σφώ τι πρὶν τἄπη λέγειν. & 885 \\
\textit{Αἰ.} & Δήμητερ ἡ θρέψασα τὴν ἐμὴν φρένα, &  \\
& εἶναί με τῶν σῶν ἄξιον μυστηρίων. &  \\
\textit{Δι.} & ἐπίθες λαβὼν δὴ καὶ σὺ λιβανωτόν. &  \\
\textit{Εὐ.} & καλῶς· &  \\
& ἕτεροι γάρ εἰσιν οἷσιν εὔχομαι θεοῖς. &  \\
\textit{Δι.} & ἴδιοί τινές σοι, κόμμα καινόν; & 890 \\
\textit{Εὐ.} & καὶ μάλα. & 890b \\
\textit{Δι.} & ἴθι δὴ προσεύχου τοῖσιν ἰδιώταις θεοῖς. &  \\
\textit{Εὐ.} & αἰθὴρ ἐμὸν βόσκημα καὶ γλώσσης στρόφιγξ &  \\
& καὶ ξύνεσι καὶ μυκτῆρες ὀσφραντήριοι, &  \\
& ὀρθῶς μʼ ἐλέγχειν ὧν ἂν ἅπτωμαι λόγων. &  \\
\textit{Χο.} & καὶ μὴν ἡμεῖς ἐπιθυμοῦμεν & 895 \\
& παρὰ σοφοῖν ἀνδροῖν ἀκοῦσαι &  \\
& τίνα λόγων ἐμμέλειαν &  \\
& ἔπιτε δαΐαν ὁδόν. &  \\
& γλῶσσα μὲν γὰρ ἠγρίωται, &  \\
& λῆμα δʼ οὐκ ἄτολμον ἀμφοῖν, &  \\
& οὐδʼ ἀκίνητοι φρένες. &  \\
& προσδοκᾶν οὖν εἰκός ἐστι & 900 \\
& τὸν μὲν ἀστεῖόν τι λέξειν &  \\
& καὶ κατερρινημένον, &  \\
& τὸν δʼ ἀνασπῶντʼ αὐτοπρέμνοις &  \\
& τοῖς λόγοισιν &  \\
& ἐμπεσόντα συσκεδᾶν πολλὰς &  \\
& ἀλινδήθρας ἐπῶν. &  \\
\textit{Δι.} & ἀλλʼ ὡς τάχιστα χρὴ λέγειν· οὕτω δʼ ὅπως ἐρεῖτον & 905 \\
& ἀστεῖα καὶ μήτʼ εἰκόνας μήθʼ οἷʼ ἂν ἄλλος εἴποι. &  \\
\textit{Εὐ.} & καὶ μὴν ἐμαυτὸν μέν γε τὴν ποίησιν οἷός εἰμι, &  \\
& ἐν τοῖσιν ὑστάτοις φράσω, τοῦτον δὲ πρῶτʼ ἐλέγξω, &  \\
& ὡς ἦν ἀλαζὼν καὶ φέναξ οἵοις τε τοὺς θεατὰς &  \\
& ἐξηπάτα μώρους λαβὼν παρὰ Φρυνίχῳ τραφέντας. & 910 \\
& πρώτιστα μὲν γὰρ ἕνα τινʼ ἂν καθῖσεν ἐγκαλύψας, &  \\
& Ἀχιλλέα τινʼ ἢ Νιόβην, τὸ πρόσωπον οὐχὶ δεικνύς, &  \\
& πρόσχημα τῆς τραγῳδίας, γρύζοντας οὐδὲ τουτί. &  \\
\textit{Δι.} & μὰ τὸν Δίʼ οὐ δῆθʼ. &  \\
\textit{Εὐ.} & ὁ δὲ χορός γʼ ἤρειδεν ὁρμαθοὺς ἂν &  \\
& μελῶν ἐφεξῆς τέτταρας ξυνεχῶς ἄν οἱ δʼ ἐσίγων. & 915 \\
\textit{Δι.} & ἐγὼ δʼ ἔχαιρον τῇ σιωπῇ, καί με τοῦτʼ ἔτερπεν &  \\
& οὐχ ἧττον ἢ νῦν οἱ λαλοῦντες. &  \\
\textit{Εὐ.} & ἠλίθιος γὰρ ἦσθα, &  \\
& σάφʼ ἴσθι. &  \\
\textit{Δι.} & κἀμαυτῷ δοκῶ. τί δὲ ταῦτʼ ἔδρασʼ ὁ δεῖνα; &  \\
\textit{Εὐ.} & ὑπʼ ἀλαζονείας, ἵνʼ ὁ θεατὴς προσδοκῶν καθοῖτο, &  \\
& ὁπόθʼ ἡ Νιόβη τι φθέγξεται· τὸ δρᾶμα δʼ ἂν διῄει. & 920 \\
\textit{Δι.} & ὢ παμπόνηρος, οἷʼ ἄρʼ ἐφενακιζόμην ὑπʼ αὐτοῦ. &  \\
& τί σκορδινᾷ καὶ δυσφορεῖς; &  \\
\textit{Εὐ.} & ὅτι αὐτὸν ἐξελέγχω. &  \\
& κἄπειτʼ ἐπειδὴ ταῦτα ληρήσειε καὶ τὸ δρᾶμα &  \\
& ἤδη μεσοίη, ῥήματʼ ἂν βόεια δώδεκʼ εἶπεν, &  \\
& ὀφρῦς ἔχοντα καὶ λόφους, δείνʼ ἄττα μορμορωπά, & 925 \\
& ἄγνωτα τοῖς θεωμένοις. &  \\
\textit{Αἰ.} & οἴμοι τάλας. &  \\
\textit{Δι.} & σιώπα. &  \\
\textit{Εὐ.} & σαφὲς δʼ ἂν εἶπεν οὐδὲ ἕν— &  \\
\textit{Δι.} & μὴ πρῖε τοὺς ὀδόντας. &  \\
\textit{Εὐ.} & ἀλλʼ ἢ Σκαμάνδρους ἢ τάφρους ἢ ʼπʼ ἀσπίδων ἐπόντας &  \\
& γρυπαιέτους χαλκηλάτους καὶ ῥήμαθʼ ἱππόκρημνα, &  \\
& ἃ ξυμβαλεῖν οὐ ῥᾴδιʼ ἦν. & 930 \\
\textit{Δι.} & νὴ τοὺς θεοὺς ἐγὼ γοῦν & 930b \\
& ἤδη ποτʼ ἐν μακρῷ χρόνῳ νυκτὸς διηγρύπνησα &  \\
& τὸν ξουθὸν ἱππαλεκτρυόνα ζητῶν τίς ἐστιν ὄρνις. &  \\
\textit{Αἰ.} & σημεῖον ἐν ταῖς ναυσὶν ὦμαθέστατʼ ἐνεγέγραπτο. &  \\
\textit{Δι.} & ἐγὼ δὲ τὸν Φιλοξένου γʼ ᾤμην Ἔρυξιν εἶναι. &  \\
\textit{Εὐ.} & εἶτʼ ἐν τραγῳδίαις ἐχρῆν κἀλεκτρυόνα ποιῆσαι; & 935 \\
\textit{Αἰ.} & σὺ δʼ ὦ θεοῖσιν ἐχθρὲ ποῖʼ ἄττʼ ἐστὶν ἅττʼ ἐποίεις; &  \\
\textit{Εὐ.} & οὐχ ἱππαλεκτρυόνας μὰ Δίʼ οὐδὲ τραγελάφους, ἅπερ σύ, &  \\
& ἃν τοῖσι παραπετάσμασιν τοῖς Μηδικοῖς γράφουσιν· &  \\
& ἀλλʼ ὡς παρέλαβον τὴν τέχνην παρὰ σοῦ τὸ πρῶτον εὐθὺς &  \\
& οἰδοῦσαν ὑπὸ κομπασμάτων καὶ ῥημάτων ἐπαχθῶν, & 940 \\
& ἴσχνανα μὲν πρώτιστον αὐτὴν καὶ τὸ βάρος ἀφεῖλον &  \\
& ἐπυλλίοις καὶ περιπάτοις καὶ τευτλίοισι λευκοῖς, &  \\
& χυλὸν διδοὺς στωμυλμάτων ἀπὸ βιβλίων ἀπηθῶν· &  \\
& εἶτʼ ἀνέτρεφον μονῳδίαις— &  \\
\textit{Δι.} & Κηφισοφῶντα μιγνύς. &  \\
\textit{Εὐ.} & εἶτʼ οὐκ ἐλήρουν ὅ τι τύχοιμʼ οὐδʼ ἐμπεσὼν ἔφυρον, & 945 \\
& ἀλλʼ οὑξιὼν πρώτιστα μέν μοι τὸ γένος εἶπʼ ἂν εὐθὺς &  \\
& τοῦ δράματος. &  \\
\textit{Δι.} & κρεῖττον γὰρ ἦν σοι νὴ Δίʼ ἢ τὸ σαυτοῦ. &  \\
\textit{Εὐ.} & ἔπειτʼ ἀπὸ τῶν πρώτων ἐπῶν οὐδὲν παρῆκʼ ἂν ἀργόν, &  \\
& ἀλλʼ ἔλεγεν ἡ γυνή τέ μοι χὠ δοῦλος οὐδὲν ἧττον, &  \\
& χὠ δεσπότης χἠ παρθένος χἠ γραῦς ἄν. & 950 \\
\textit{Αἰ.} & εἶτα δῆτα & 950b \\
& οὐκ ἀποθανεῖν σε ταῦτʼ ἐχρῆν τολμῶντα; &  \\
\textit{Εὐ.} & μὰ τὸν Ἀπόλλω· &  \\
& δημοκρατικὸν γὰρ αὔτʼ ἔδρων. &  \\
\textit{Δι.} & τοῦτο μὲν ἔασον ὦ τᾶν. &  \\
& οὐ σοὶ γάρ ἐστι περίπατος κάλλιστα περί γε τούτου. &  \\
\textit{Εὐ.} & ἔπειτα τουτουσὶ λαλεῖν ἐδίδαξα— &  \\
\textit{Αἰ.} & φημὶ κἀγώ. &  \\
& ὡς πρὶν διδάξαι γʼ ὤφελες μέσος διαρραγῆναι. & 955 \\
\textit{Εὐ.} & λεπτῶν τε κανόνων ἐσβολὰς ἐπῶν τε γωνιασμούς, &  \\
& νοεῖν ὁρᾶν ξυνιέναι στρέφειν ἐρᾶν τεχνάζειν, &  \\
& κάχʼ ὑποτοπεῖσθαι, περινοεῖν ἅπαντα— &  \\
\textit{Αἰ.} & φημὶ κἀγώ. &  \\
\textit{Εὐ.} & οἰκεῖα πράγματʼ εἰσάγων, οἷς χρώμεθʼ,οἷς ξύνεσμεν, &  \\
& ἐξ ὧν γʼ ἂν ἐξηλεγχόμην· ξυνειδότες γὰρ οὗτοι & 960 \\
& ἤλεγχον ἄν μου τὴν τέχνην· ἀλλʼ οὐκ ἐκομπολάκουν &  \\
& ἀπὸ τοῦ φρονεῖν ἀποσπάσας, οὐδʼ ἐξέπληττον αὐτούς, &  \\
& Κύκνους ποιῶν καὶ Μέμνονας κωδωνοφαλαροπώλους. &  \\
& γνώσει δὲ τοὺς τούτου τε κἀμοὺς ἑκατέρου μαθητάς. &  \\
& τουτουμενὶ Φορμίσιος Μεγαίνετός θʼ ὁ Μανῆς, & 965 \\
& σαλπιγγολογχυπηνάδαι, σαρκασμοπιτυοκάμπται, &  \\
& οὑμοὶ δὲ Κλειτοφῶν τε καὶ Θηραμένης ὁ κομψός. &  \\
\textit{Δι.} & Θηραμένης; σοφός γʼ ἀνὴρ καὶ δεινὸς ἐς τὰ πάντα, &  \\
& ὃς ἢν κακοῖς που περιπέσῃ καὶ πλησίον παραστῇ, &  \\
& πέπτωκεν ἔξω τῶν κακῶν, οὐ Χῖος ἀλλὰ Κεῖος. & 970 \\
\textit{Εὐ.} & τοιαῦτα μέντοὐγὼ φρονεῖν &  \\
& τούτοισιν εἰσηγησάμην, &  \\
& λογισμὸν ἐνθεὶς τῇ τέχνῃ &  \\
& καὶ σκέψιν, ὥστʼ ἤδη νοεὶν &  \\
& ἅπαντα καὶ διειδέναι & 975 \\
& τά τʼ ἄλλα καὶ τὰς οἰκίας &  \\
& οἰκεῖν ἄμεινον ἢ πρὸ τοῦ &  \\
& κἀνασκοπεῖν, πῶς τοῦτʼ ἔχει; &  \\
& ποῦ μοι τοδί; τίς τοῦτʼ ἔλαβε; &  \\
\textit{Δι.} & νὴ τοὺς θεοὺς νῦν γοῦν Ἀθηναίων & 980 \\
& ἅπας τις εἰσιὼν &  \\
& κέκραγε πρὸς τοὺς οἰκέτας &  \\
& ζητεῖ τε, ποῦ ʼστιν ἡ χύτρα; &  \\
& τίς τὴν κεφαλὴν ἀπεδήδοκεν &  \\
& τῆς μαινίδος; τὸ τρύβλιον & 985 \\
& τὸ περυσινὸν τέθνηκέ μοι· &  \\
& ποῦ τὸ σκόροδον τὸ χθιζινόν; &  \\
& τίς τῆς ἐλάας παρέτραγεν; &  \\
& τέως δʼ ἀβελτερώτατοι &  \\
& κεχηνότες Μαμμάκυθοι & 990 \\
& Μελιτίδαι καθῆντο. &  \\
\textit{Χο.} & τάδε μὲν λεύσσεις φαίδιμʼ Ἀχιλλεῦ· &  \\
& σὺ δὲ τί φέρε πρὸς ταῦτα λέξεις; &  \\
& μόνον ὅπως  &  \\
& μή σʼ ὁ θυμὸς ἁρπάσας &  \\
& ἐκτὸς οἴσει τῶν ἐλαῶν· & 995 \\
& δεινὰ γὰρ κατηγόρηκεν. &  \\
& ἀλλʼ ὅπως ὦ γεννάδα &  \\
& μὴ πρὸς ὀργὴν ἀντιλέξεις, &  \\
& ἀλλὰ συστείλας ἄκροισι &  \\
& χρώμενος τοῖς ἱστίοις, & 1000 \\
& εἶτα μᾶλλον μᾶλλον ἄξεις &  \\
& καὶ φυλάξεις, &  \\
& ἡνίκʼ ἂν τὸ πνεῦμα λεῖον &  \\
& καὶ καθεστηκὸς λάβῃς.  &  \\
\textit{Δι.} & ἀλλʼ ὦ πρῶτος τῶν Ἑλλήνων πυργώσας ῥήματα σεμνὰ &  \\
& καὶ κοσμήσας τραγικὸν λῆρον, θαρρῶν τὸν κρουνὸν ἀφίει. & 1005 \\
\textit{Αἰ.} & θυμοῦμαι μὲν τῇ ξυντυχίᾳ, καὶ μου τὰ σπλάγχνʼ ἀγανακτεῖ, &  \\
& εἰ πρὸς τοῦτον δεῖ μʼ ἀντιλέγειν· ἵνα μὴ φάσκῃ δʼ ἀπορεῖν με, &  \\
& ἀπόκριναί μοι, τίνος οὕνεκα χρὴ θαυμάζειν ἄνδρα ποιητήν; &  \\
\textit{Εὐ.} & δεξιότητος καὶ νουθεσίας, ὅτι βελτίους τε ποιοῦμεν &  \\
& τοὺς ἀνθρώπους ἐν ταῖς πόλεσιν. & 1010 \\
\textit{Αἰ.} & τοῦτʼ οὖν εἰ μὴ πεποίηκας, & 1010b \\
& ἀλλʼ ἐκ χρηστῶν καὶ γενναίων μοχθηροτάτους ἀπέδειξας, &  \\
& τί παθεῖν φήσεις ἄξιος εἶναι; &  \\
\textit{Δι.} & τεθνάναι· μὴ τοῦτον ἐρώτα. &  \\
\textit{Αἰ.} & σκέψαι τοίνυν οἵους αὐτοὺς παρʼ ἐμοῦ παρεδέξατο πρῶτον, &  \\
& εἰ γενναίους καὶ τετραπήχεις, καὶ μὴ διαδρασιπολίτας, &  \\
& μηδʼ ἀγοραίους μηδὲ κοβάλους ὥσπερ νῦν μηδὲ πανούργους, & 1015 \\
& ἀλλὰ πνέοντας δόρυ καὶ λόγχας καὶ λευκολόφους τρυφαλείας &  \\
& καὶ πήληκας καὶ κνημῖδας καὶ θυμοὺς ἑπταβοείους. &  \\
\textit{Δι.} & καὶ δὴ χωρεῖ τουτὶ τὸ κακόν· κρανοποιῶν αὖ μʼ ἐπιτρίψει. &  \\
\textit{Εὐ.} & καὶ τί σὺ δράσας οὕτως αὐτοὺς γενναίους ἐξεδίδαξας; &  \\
\textit{Δι.} & Αἰσχύλε λέξον, μηδʼ αὐθάδως σεμνυνόμενος χαλέπαινε. & 1020 \\
\textit{Αἰ.} & δρᾶμα ποιήσας Ἄρεως μεστόν. &  \\
\textit{Δι.} & ποῖον; &  \\
\textit{Αἰ.} & τοὺς ἕπτʼ ἐπὶ Θήβας· &  \\
& ὃ θεασάμενος πᾶς ἄν τις ἀνὴρ ἠράσθη δάιος εἶναι. &  \\
\textit{Δι.} & τουτὶ μέν σοι κακὸν εἴργασται· Θηβαίους γὰρ πεποίηκας &  \\
& ἀνδρειοτέρους ἐς τὸν πόλεμον, καὶ τούτου γʼ οὕνεκα τύπτου. &  \\
\textit{Αἰ.} & ἀλλʼ ὑμῖν αὔτʼ ἐξῆν ἀσκεῖν, ἀλλʼ οὐκ ἐπὶ τοῦτʼ ἐτράπεσθε. & 1025 \\
& εἶτα διδάξας Πέρσας μετὰ τοῦτʼ ἐπιθυμεῖν ἐξεδίδαξα &  \\
& νικᾶν ἀεὶ τοὺς ἀντιπάλους, κοσμήσας ἔργον ἄριστον. &  \\
\textit{Δι.} & ἐχάρην γοῦν, †ἡνίκʼ ἤκουσα περὶ Δαρείου τεθνεῶτος,† &  \\
& ὁ χορὸς δʼ εὐθὺς τὼ χεῖρʼ ὡδὶ συγκρούσας εἶπεν ἰαυοῖ. &  \\
\textit{Αἰ.} & ταῦτα γὰρ ἄνδρας χρὴ ποιητὰς ἀσκεῖν. σκέψαι γὰρ ἀπʼ ἀρχῆς & 1030 \\
& ὡς ὠφέλιμοι τῶν ποιητῶν οἱ γενναῖοι γεγένηνται. &  \\
& Ὀρφεὺς μὲν γὰρ τελετάς θʼ ἡμῖν κατέδειξε φόνων τʼ ἀπέχεσθαι, &  \\
& Μουσαῖος δʼ ἐξακέσεις τε νόσων καὶ χρησμούς, Ἡσίοδος δὲ &  \\
& γῆς ἐργασίας, καρπῶν ὥρας, ἀρότους· ὁ δὲ θεῖος Ὅμηρος &  \\
& ἀπὸ τοῦ τιμὴν καὶ κλέος ἔσχεν πλὴν τοῦδʼ ὅτι χρήστʼ ἐδίδαξεν, & 1035 \\
& τάξεις ἀρετὰς ὁπλίσεις ἀνδρῶν; &  \\
\textit{Δι.} & καὶ μὴν οὐ Παντακλέα γε &  \\
& ἐδίδαξεν ὅμως τὸν σκαιότατον· πρώην γοῦν, ἡνίκʼ ἔπεμπεν, &  \\
& τὸ κράνος πρῶτον περιδησάμενος τὸν λόφον ἤμελλʼ ἐπιδήσειν. &  \\
\textit{Αἰ.} & ἀλλʼ ἄλλους τοι πολλοὺς ἀγαθούς, ὧν ἦν καὶ Λάμαχος ἥρως· &  \\
& ὅθεν ἡμὴ φρὴν ἀπομαξαμένη πολλὰς ἀρετὰς ἐποίησεν, & 1040 \\
& Πατρόκλων, Τεύκρων θυμολεόντων, ἵνʼ ἐπαίροιμʼ ἄνδρα πολίτην &  \\
& ἀντεκτείνειν αὑτὸν τούτοις, ὁπόταν σάλπιγγος ἀκούσῃ. &  \\
& ἀλλʼ οὐ μὰ Δίʼ οὐ Φαίδρας ἐποίουν πόρνας οὐδὲ Σθενεβοίας, &  \\
& οὐδʼ οἶδʼ οὐδεὶς ἥντινʼ ἐρῶσαν πώποτʼ ἐποίησα γυναῖκα. &  \\
\textit{Εὐ.} & μὰ Δίʼ οὐ γὰρ ἐπῆν τῆς Ἀφροδίτης οὐδέν σοι. μηδέ γʼ ἐπείη. & 1045 \\
\textit{Αἰ.} & ἀλλʼ ἐπί τοι σοὶ καὶ τοῖς σοῖσιν πολλὴ πολλοῦ ʼπικαθῆτο, &  \\
& ὥστε γε καὐτόν σε κατʼ οὖν ἔβαλεν. &  \\
\textit{Δι.} & νὴ τὸν Δία τοῦτό γέ τοι δή. &  \\
& ἃ γὰρ ἐς τὰς ἀλλοτρίας ἐποίεις, αὐτὸς τούτοισιν ἐπλήγης. &  \\
\textit{Εὐ.} & καὶ τί βλάπτουσʼ ὦ σχέτλιʼ ἀνδρῶν τὴν πόλιν ἁμαὶ Σθενέβοιαι; &  \\
\textit{Αἰ.} & ὅτι γενναίας καὶ γενναίων ἀνδρῶν ἀλόχους ἀνέπεισας & 1050 \\
& κώνεια πιεῖν αἰσχυνθείσας διὰ τοὺς σοὺς Βελλεροφόντας. &  \\
\textit{Εὐ.} & πότερον δʼ οὐκ ὄντα λόγον τοῦτον περὶ τῆς Φαίδρας ξυνέθηκα; &  \\
\textit{Αἰ.} & μὰ Δίʼ ἀλλʼ ὄντʼ· ἀλλʼ ἀποκρύπτειν χρὴ τὸ πονηρὸν τόν γε ποιητήν, &  \\
& καὶ μὴ παράγειν μηδὲ διδάσκειν. τοῖς μὲν γὰρ παιδαρίοισιν &  \\
& ἔστι διδάσκαλος ὅστις φράζει, τοῖσιν δʼ ἡβῶσι ποιηταί. & 1055 \\
& πάνυ δὴ δεῖ χρηστὰ λέγειν ἡμᾶς. &  \\
\textit{Εὐ.} & ἢν οὖν σὺ λέγῃς Λυκαβηττοὺς &  \\
& καὶ Παρνασσῶν ἡμῖν μεγέθη, τοῦτʼ ἐστὶ τὸ χρηστὰ διδάσκειν, &  \\
& ὃν χρῆν φράζειν ἀνθρωπείως; &  \\
\textit{Αἰ.} & ἀλλʼ ὦ κακόδαιμον ἀνάγκη &  \\
& μεγάλων γνωμῶν καὶ διανοιῶν ἴσα καὶ τὰ ῥήματα τίκτειν. &  \\
& κἄλλως εἰκὸς τοὺς ἡμιθέους τοῖς ῥήμασι μείζοσι χρῆσθαι· & 1060 \\
& καὶ γὰρ τοῖς ἱματίοις ἡμῶν χρῶνται πολὺ σεμνοτέροισιν. &  \\
& ἁμοῦ χρηστῶς καταδείξαντος διελυμήνω σύ. &  \\
\textit{Εὐ.} & τί δράσας; &  \\
\textit{Αἰ.} & πρῶτον μὲν τοὺς βασιλεύοντας ῥάκιʼ ἀμπισχών, ἵνʼ ἐλεινοὶ &  \\
& τοῖς ἀνθρώποις φαίνοιντʼ εἶναι. &  \\
\textit{Εὐ.} & τοῦτʼ οὖν ἔβλαψά τι δράσας; &  \\
\textit{Αἰ.} & οὔκουν ἐθέλει γε τριηραρχεῖν πλουτῶν οὐδεὶς διὰ ταῦτα, & 1065 \\
& ἀλλὰ ῥακίοις περιειλάμενος κλάει καὶ φησὶ πένεσθαι. &  \\
\textit{Δι.} & νὴ τὴν Δήμητρα χιτῶνά γʼ ἔχων οὔλων ἐρίων ὑπένερθεν. &  \\
& κἂν ταῦτα λέγων ἐξαπατήσῃ, παρὰ τοὺς ἰχθῦς ἀνέκυψεν. &  \\
\textit{Αἰ.} & εἶτʼ αὖ λαλιὰν ἐπιτηδεῦσαι καὶ στωμυλίαν ἐδίδαξας, &  \\
& ἣ ʼξεκένωσεν τάς τε παλαίστρας καὶ τὰς πυγὰς ἐνέτριψεν & 1070 \\
& τῶν μειρακίων στωμυλλομένων, καὶ τοὺς Παράλους ἀνέπεισεν &  \\
& ἀνταγορεύειν τοῖς ἄρχουσιν. καίτοι τότε γʼ ἡνίκʼ ἐγὼ ʼζων, &  \\
& οὐκ ἠπίσταντʼ ἀλλʼ ἢ μᾶζαν καλέσαι καὶ ῥυππαπαῖ εἰπεῖν. &  \\
\textit{Δι.} & νὴ τὸν Ἀπόλλω, καὶ προσπαρδεῖν γʼ ἐς τὸ στόμα τῷ θαλάμακι, &  \\
& καὶ μινθῶσαι τὸν ξύσσιτον κἀκβάς τινα λωποδυτῆσαι· & 1075 \\
& νῦν δʼ ἀντιλέγει κοὐκέτʼ ἐλαύνων πλεῖ δευρὶ καὖθις ἐκεῖσε. &  \\
\textit{Αἰ.} & ποίων δὲ κακῶν οὐκ αἴτιός ἐστʼ; &  \\
& οὐ προαγωγοὺς κατέδειξʼ οὗτος, &  \\
& καὶ τικτούσας ἐν τοῖς ἱεροῖς, & 1080 \\
& καὶ μιγνυμένας τοῖσιν ἀδελφοῖς, &  \\
& καὶ φασκούσας οὐ ζῆν τὸ ζῆν; &  \\
& κᾆτʼ ἐκ τούτων ἡ πόλις ἡμῶν &  \\
& ὑπογραμματέων ἀνεμεστώθη &  \\
& καὶ βωμολόχων δημοπιθήκων & 1085 \\
& ἐξαπατώντων τὸν δῆμον ἀεί, &  \\
& λαμπάδα δʼ οὐδεὶς οἷός τε φέρειν &  \\
& ὑπʼ ἀγυμνασίας ἔτι νυνί. &  \\
\textit{Δι.} & μὰ Δίʼ οὐ δῆθʼ, ὥστʼ ἐπαφαυάνθην &  \\
& Παναθηναίοισι γελῶν, ὅτε δὴ & 1090 \\
& βραδὺς ἄνθρωπός τις ἔθει κύψας &  \\
& λευκὸς πίων ὑπολειπόμενος &  \\
& καὶ δεινὰ ποιῶν· κᾆθʼ οἱ Κεραμῆς &  \\
& ἐν ταῖσι πύλαις παίουσʼ αὐτοῦ &  \\
& γαστέρα πλευρὰς λαγόνας πυγήν, & 1095 \\
& ὁ δὲ τυπτόμενος ταῖσι πλατείαις &  \\
& ὑποπερδόμενος &  \\
& φυσῶν τὴν λαμπάδʼ ἔφευγεν. &  \\
\textit{Χο.} & μέγα τὸ πρᾶγμα, πολὺ τὸ νεῖκος, ἁδρὸς ὁ πόλεμος ἔρχεται. &  \\
& χαλεπὸν οὖν ἔργον διαιρεῖν, & 1100 \\
& ὅταν ὁ μὲν τείνῃ βιαίως, &  \\
& ὁ δʼ ἐπαναστρέφειν δύνηται κἀπερείδεσθαι τορῶς. &  \\
& ἀλλὰ μὴ νʼ ταὐτῷ κάθησθον· &  \\
& ἐσβολαὶ γάρ εἰσι πολλαὶ χἄτεραι σοφισμάτων. &  \\
& ὅ τι περ οὖν ἔχετον ἐρίζειν, & 1105 \\
& λέγετον ἔπιτον ἀνά τε δέρετον &  \\
& τά τε παλαιὰ καὶ τὰ καινά, &  \\
& κἀποκινδυνεύετον λεπτόν τι καὶ σοφὸν λέγειν. &  \\
\textit{Χο.} & εἰ δὲ τοῦτο καταφοβεῖσθον, μή τις ἀμαθία προσῇ &  \\
& τοῖς θεωμένοισιν, ὡς τὰ & 1110 \\
& λεπτὰ μὴ γνῶναι λεγόντοιν, &  \\
& μηδὲν ὀρρωδεῖτε τοῦθʼ· ὡς οὐκέθʼ οὕτω ταῦτʼ ἔχει. &  \\
& ἐστρατευμένοι γάρ εἰσι, &  \\
& βιβλίον τʼ ἔχων ἕκαστος μανθάνει τὰ δεξιά· &  \\
& αἱ φύσεις τʼ ἄλλως κράτισται, & 1115 \\
& νῦν δὲ καὶ παρηκόνηνται. &  \\
& μηδὲν οὖν δείσητον, ἀλλὰ &  \\
& πάντʼ ἐπέξιτον θεατῶν γʼ οὕνεχʼ ὡς ὄντων σοφῶν. &  \\
\textit{Εὐ.} & καὶ μὴν ἐπʼ αὐτοὺς τοὺς προλόγους σου τρέψομαι, &  \\
& ὅπως τὸ πρῶτον τῆς τραγῳδίας μέρος & 1120 \\
& πρώτιστον αὐτοῦ βασανιῶ τοῦ δεξιοῦ. &  \\
& ἀσαφὴς γὰρ ἦν ἐν τῇ φράσει τῶν πραγμάτων. &  \\
\textit{Δι.} & καὶ ποῖον αὐτοῦ βασανιεῖς; &  \\
\textit{Εὐ.} & πολλοὺς πάνυ. &  \\
& πρῶτον δέ μοι τὸν ἐξ Ὀρεστείας λέγε. &  \\
\textit{Δι.} & ἄγε δὴ σιώπα πᾶς ἀνήρ. λέγʼ Αἰσχύλε. & 1125 \\
\textit{Αἰ.} & Ἑρμῆ χθόνιε πατρῷʼ ἐποπτεύων κράτη, &  \\
& σωτὴρ γενοῦ μοι σύμμαχός τʼ αἰτουμένῳ. &  \\
& ἥκω γὰρ ἐς γῆν τήνδε καὶ κατέρχομαι. &  \\
\textit{Δι.} & τούτων ἔχεις ψέγειν τι; &  \\
\textit{Εὐ.} & πλεῖν ἢ δώδεκα. &  \\
\textit{Δι.} & ἀλλʼ οὐδὲ πάντα ταῦτά γʼ ἔστʼ ἀλλʼ ἢ τρία. & 1130 \\
\textit{Εὐ.} & ἔχει δʼ ἕκαστον εἴκοσίν γʼ ἁμαρτίας. &  \\
\textit{Δι.} & Αἰσχύλε παραινῶ σοι σιωπᾶν· εἰ δὲ μή, &  \\
& πρὸς τρισὶν ἰαμβείοισι προσοφείλων φανεῖ. &  \\
\textit{Αἰ.} & ἐγὼ σιωπῶ τῷδʼ; &  \\
\textit{Δι.} & ἐὰν πείθῃ γʼ ἐμοί. &  \\
\textit{Εὐ.} & εὐθὺς γὰρ ἡμάρτηκεν οὐράνιόν γʼ ὅσον. & 1135 \\
\textit{Αἰ.} & ὁρᾷς ὅτι ληρεῖς; &  \\
\textit{Δι.} & ἀλλʼ ὀλίγον γέ μοι μέλει. &  \\
\textit{Αἰ.} & πῶς φῄς μʼ ἁμαρτεῖν; &  \\
\textit{Εὐ.} & αὖθις ἐξ ἀρχῆς λέγε. &  \\
\textit{Αἰ.} & Ἑρμῆ χθόνιε πατρῷʼ ἐποπτεύων κράτη. &  \\
\textit{Εὐ.} & οὔκουν Ὀρέστης τοῦτʼ ἐπὶ τῷ τύμβῳ λέγει &  \\
& τῷ τοῦ πατρὸς τεθνεῶτος; & 1140 \\
\textit{Αἰ.} & οὐκ ἄλλως λέγω. & 1140b \\
\textit{Εὐ.} & πότερʼ οὖν τὸν Ἑρμῆν, ὡς ὁ πατὴρ ἀπώλετο &  \\
& αὐτοῦ βιαίως ἐκ γυναικείας χερὸς &  \\
& δόλοις λαθραίοις, ταῦτʼ ἐποπτεύειν ἔφη; &  \\
\textit{Αἰ.} & οὐ δῆτʼ ἐκεῖνον, ἀλλὰ τὸν Ἐριούνιον &  \\
& Ἑρμῆν χθόνιον προσεῖπε, κἀδήλου λέγων & 1145 \\
& ὁτιὴ πατρῷον τοῦτο κέκτηται γέρας— &  \\
\textit{Εὐ.} & ἔτι μεῖζον ἐξήμαρτες ἢ ʼγὼ ʼβουλόμην· &  \\
& εἰ γὰρ πατρῷον τὸ χθόνιον ἔχει γέρας— &  \\
\textit{Δι.} & οὕτω γʼ ἂν εἴη πρὸς πατρὸς τυμβωρύχος. &  \\
\textit{Αἰ.} & Διόνυσε πίνεις οἶνον οὐκ ἀνθοσμίαν. & 1150 \\
\textit{Δι.} & λέγʼ ἕτερον αὐτῷ· σὺ δʼ ἐπιτήρει τὸ βλάβος. &  \\
\textit{Αἰ.} & σωτὴρ γενοῦ μοι σύμμαχός τʼ αἰτουμένῳ. &  \\
& ἥκω γὰρ ἐς γῆν τήνδε καὶ κατέρχομαι— &  \\
\textit{Εὐ.} & δὶς ταὐτὸν ἡμῖν εἶπεν ὁ σοφὸς Αἰσχύλος. &  \\
\textit{Δι.} & πῶς δίς; & 1155 \\
\textit{Εὐ.} & σκόπει τὸ ῥῆμʼ· ἐγὼ δέ σοι φράσω. & 1155b \\
& ἥκω γὰρ ἐς γῆν, φησί, καὶ κατέρχομαι· &  \\
& ἥκω δὲ ταὐτόν ἐστι τῷ κατέρχομαι. &  \\
\textit{Δι.} & νὴ τὸν Δίʼ ὥσπερ γʼ εἴ τις εἴποι γείτονι, &  \\
& χρῆσον σὺ μάκτραν, εἰ δὲ βούλει, κάρδοπον. &  \\
\textit{Αἰ.} & οὐ δῆτα τοῦτό γʼ ὦ κατεστωμυλμένε & 1160 \\
& ἄνθρωπε ταὔτʼ ἔστʼ, ἀλλʼ ἄριστʼ ἐπῶν ἔχον. &  \\
\textit{Εὐ.} & πῶς δή; δίδαξον γάρ με καθʼ ὅ τι δὴ λέγεις; &  \\
\textit{Αἰ.} & ἐλθεῖν μὲν ἐς γῆν ἔσθʼ ὅτῳ μετῇ πάτρας· &  \\
& χωρὶς γὰρ ἄλλης συμφορᾶς ἐλήλυθεν· &  \\
& φεύγων δʼ ἀνὴρ ἥκει τε καὶ κατέρχεται. & 1165 \\
\textit{Δι.} & εὖ νὴ τὸν Ἀπόλλω. τί σὺ λέγεις Εὐριπίδη; &  \\
\textit{Εὐ.} & οὐ φημὶ τὸν Ὀρέστην κατελθεῖν οἴκαδε· &  \\
& λάθρᾳ γὰρ ἦλθεν οὐ πιθὼν τοὺς κυρίους. &  \\
\textit{Δι.} & εὖ νὴ τὸν Ἑρμῆν· ὅ τι λέγεις δʼ οὐ μανθάνω. &  \\
\textit{Εὐ.} & πέραινε τοίνυν ἕτερον. & 1170 \\
\textit{Δι.} & ἴθι πέραινε σὺ & 1170b \\
& Αἰσχύλʼ ἀνύσας· σὺ δʼ ἐς τὸ κακὸν ἀπόβλεπε. &  \\
\textit{Αἰ.} & τύμβου δʼ ἐπʼ ὄχθῳ τῷδε κηρύσσω πατρὶ &  \\
& κλύειν ἀκοῦσαι. &  \\
\textit{Εὐ.} & τοῦθʼ ἕτερον αὖθις λέγει, &  \\
& κλύειν ἀκοῦσαι, ταὐτὸν ὂν σαφέστατα. &  \\
\textit{Δι.} & τεθνηκόσιν γὰρ ἔλεγεν ὦ μόχθηρε σύ, & 1175 \\
& οἷς οὐδὲ τρὶς λέγοντες ἐξικνούμεθα. &  \\
\textit{Αἰ.} & σὺ δὲ πῶς ἐποίεις τοὺς προλόγους; &  \\
\textit{Εὐ.} & ἐγὼ φράσω. &  \\
& κἄν που δὶς εἴπω ταὐτόν, ἢ στοιβὴν ἴδῃς &  \\
& ἐνοῦσαν ἔξω τοῦ λόγου, κατάπτυσον. &  \\
\textit{Δι.} & ἴθι δὴ λέγʼ· οὐ γάρ μοὔστιν ἀλλʼ ἀκουστέα & 1180 \\
& τῶν σῶν προλόγων τῆς ὀρθότητος τῶν ἐπῶν. &  \\
\textit{Εὐ.} & ἦν Οἰδίπους τὸ πρῶτον εὐδαίμων ἀνήρ— &  \\
\textit{Αἰ.} & μὰ τὸν Δίʼ οὐ δῆτʼ, ἀλλὰ κακοδαίμων φύσει, &  \\
& ὅντινά γε πρὶν φῦναι μὲν Ἁπόλλων ἔφη &  \\
& ἀποκτενεῖν τὸν πατέρα, πρὶν καὶ γεγονέναι· & 1185 \\
& πῶς οὗτος ἦν τὸ πρῶτον εὐδαίμων ἀνήρ; &  \\
\textit{Εὐ.} & εἶτʼ ἐγένετʼ αὖθις ἀθλιώτατος βροτῶν. &  \\
\textit{Αἰ.} & μὰ τὸν Δίʼ οὐ δῆτʼ, οὐ μὲν οὖν ἐπαύσατο. &  \\
& πῶς γάρ; ὅτε δὴ πρῶτον μὲν αὐτὸν γενόμενον &  \\
& χειμῶνος ὄντος ἐξέθεσαν ἐν ὀστράκῳ, & 1190 \\
& ἵνα μὴ ʼκτραφεὶς γένοιτο τοῦ πατρὸς φονεύς· &  \\
& εἶθʼ ὡς Πόλυβον ἤρρησεν οἰδῶν τὼ πόδε· &  \\
& ἔπειτα γραῦν ἔγημεν αὐτὸς ὢν νέος &  \\
& καὶ πρός γε τούτοις τὴν ἑαυτοῦ μητέρα· &  \\
& εἶτʼ ἐξετύφλωσεν αὑτόν. & 1195 \\
\textit{Δι.} & εὐδαίμων ἄρʼ ἦν, & 1195b \\
& εἰ κἀστρατήγησέν γε μετʼ Ἐρασινίδου. &  \\
\textit{Εὐ.} & ληρεῖς· ἐγὼ δὲ τοὺς προλόγους καλοὺς ποιῶ. &  \\
\textit{Αἰ.} & καὶ μὴν μὰ τὸν Δίʼ οὐ κατʼ ἔπος γέ σου κνίσω &  \\
& τὸ ῥῆμʼ ἕκαστον, ἀλλὰ σὺν τοῖσιν θεοῖς &  \\
& ἀπὸ ληκυθίου σου τοὺς προλόγους διαφθερῶ. & 1200 \\
\textit{Εὐ.} & ἀπὸ ληκυθίου σὺ τοὺς ἐμούς; &  \\
\textit{Αἰ.} & ἑνὸς μόνου. &  \\
& ποιεῖς γὰρ οὕτως ὥστʼ ἐναρμόττειν ἅπαν, &  \\
& καὶ κῳδάριον καὶ ληκύθιον καὶ θύλακον, &  \\
& ἐν τοῖς ἰαμβείοισι. δείξω δʼ αὐτίκα. &  \\
\textit{Εὐ.} & ἰδού, σὺ δείξεις; & 1205 \\
\textit{Αἰ.} & φημί. & 1205b \\
\textit{Δι.} & καὶ δὴ χρὴ λέγειν. & 1205c \\
\textit{Εὐ.} & Αἴγυπτος, ὡς ὁ πλεῖστος ἔσπαρται λόγος, &  \\
& ξὺν παισὶ πεντήκοντα ναυτίλῳ πλάτῃ &  \\
& Ἄργος κατασχών— &  \\
\textit{Αἰ.} & ληκύθιον ἀπώλεσεν. &  \\
\textit{Δι.} & τουτὶ τί ἦν τὸ ληκύθιον; οὐ κλαύσεται; &  \\
& λέγʼ ἕτερον αὐτῷ πρόλογον, ἵνα καὶ γνῶ πάλιν. & 1210 \\
\textit{Εὐ.} & Διόνυσος, ὃς θύρσοισι καὶ νεβρῶν δοραῖς &  \\
& καθαπτὸς ἐν πεύκαισι Παρνασσὸν κάτα &  \\
& πηδᾷ χορεύων— &  \\
\textit{Αἰ.} & ληκύθιον ἀπώλεσεν. &  \\
\textit{Δι.} & οἴμοι πεπλήγμεθʼ αὖθις ὑπὸ τῆς ληκύθου. &  \\
\textit{Εὐ.} & ἀλλʼ οὐδὲν ἔσται πρᾶγμα· πρὸς γὰρ τουτονὶ & 1215 \\
& τὸν πρόλογον οὐχ ἕξει προσάψαι λήκυθον. &  \\
& οὐκ ἔστιν ὅστις πάντʼ ἀνὴρ εὐδαιμονεῖ· &  \\
& ἢ γὰρ πεφυκὼς ἐσθλὸς οὐκ ἔχει βίον, &  \\
& ἢ δυσγενὴς ὤν— &  \\
\textit{Αἰ.} & ληκύθιον ἀπώλεσεν. &  \\
\textit{Δι.} & Εὐριπίδη— & 1220 \\
\textit{Εὐ.} & τί ἔσθʼ; & 1220b \\
\textit{Δι.} & ὑφέσθαι μοι δοκεῖ· & 1220c \\
& τὸ ληκύθιον γὰρ τοῦτο πνευσεῖται πολύ. &  \\
\textit{Εὐ.} & οὐδʼ ἂν μὰ τὴν Δήμητρα φροντίσαιμί γε· &  \\
& νυνὶ γὰρ αὐτοῦ τοῦτό γʼ ἐκκεκόψεται. &  \\
\textit{Δι.} & ἴθι δὴ λέγʼ ἕτερον κἀπέχου τῆς ληκύθου. &  \\
\textit{Εὐ.} & Σιδώνιόν ποτʼ ἄστυ Κάδμος ἐκλιπὼν & 1225 \\
& Ἀγήνορος παῖς— &  \\
\textit{Αἰ.} & ληκύθιον ἀπώλεσεν. &  \\
\textit{Δι.} & ὦ δαιμόνιʼ ἀνδρῶν ἀποπρίω τὴν λήκυθον, &  \\
& ἵνα μὴ διακναίσῃ τοὺς προλόγους ἡμῶν. &  \\
\textit{Εὐ.} & τὸ τί; &  \\
& ἐγὼ πρίωμαι τῷδʼ; &  \\
\textit{Δι.} & ἐὰν πείθῃ γʼ ἐμοί. &  \\
\textit{Εὐ.} & οὐ δῆτʼ, ἐπεὶ πολλοὺς προλόγους ἕξω λέγειν & 1230 \\
& ἵνʼ οὗτος οὐχ ἕξει προσάψαι ληκύθιον. &  \\
& Πέλοψ ὁ Ταντάλειος ἐς Πῖσαν μολὼν &  \\
& θοαῖσιν ἵπποις— &  \\
\textit{Αἰ.} & ληκύθιον ἀπώλεσεν. &  \\
\textit{Δι.} & ὁρᾷς, προσῆψεν αὖθις αὖ τὴν λήκυθον. &  \\
& ἀλλʼ ὦγάθʼ ἔτι καὶ νῦν ἀπόδος πάσῃ τέχνῃ· & 1235 \\
& λήψει γὰρ ὀβολοῦ πάνυ καλήν τε κἀγαθήν. &  \\
\textit{Εὐ.} & μὰ τὸν Δίʼ οὔπω γʼ· ἔτι γὰρ εἰσί μοι συχνοί. &  \\
& Οἰνεύς ποτʼ ἐκ γῆς— &  \\
\textit{Αἰ.} & ληκύθιον ἀπώλεσεν. &  \\
\textit{Εὐ.} & ἔασον εἰπεῖν πρῶθʼ ὅλον με τὸν στίχον. &  \\
& Οἰνεύς ποτʼ ἐκ γῆς πολύμετρον λαβὼν στάχυν & 1240 \\
& θύων ἀπαρχάς— &  \\
\textit{Αἰ.} & ληκύθιον ἀπώλεσεν. &  \\
\textit{Δι.} & μεταξὺ θύων; καὶ τίς αὔθʼ ὑφείλετο; &  \\
\textit{Εὐ.} & ἔα αὐτὸν ὦ τᾶν· πρὸς τοδὶ γὰρ εἰπάτω. &  \\
& Ζεύς, ὡς λέλεκται τῆς ἀληθείας ὕπο— &  \\
\textit{Δι.} & ἀπολεῖ σʼ· ἐρεῖ γάρ, ληκύθιον ἀπώλεσεν. & 1245 \\
& τὸ ληκύθιον γὰρ τοῦτʼ ἐπὶ τοῖς προλόγοισί σου &  \\
& ὥσπερ τὰ σῦκʼ ἐπὶ τοῖσιν ὀφθαλμοῖς ἔφυ. &  \\
& ἀλλʼ ἐς τὰ μέλη πρὸς τῶν θεῶν αὐτοῦ τραποῦ. &  \\
\textit{Εὐ.} & καὶ μὴν ἔχω γʼ οἷς αὐτὸν ἀποδείξω κακὸν &  \\
& μελοποιὸν ὄντα καὶ ποιοῦντα ταὔτʼ ἀεί. & 1250 \\
\textit{Χο.} & τί ποτε πρᾶγμα γενήσεται; &  \\
& φροντίζειν γὰρ ἔγωγʼ ἔχω, &  \\
& τίνʼ ἄρα μέμψιν ἐποίσει &  \\
& ἀνδρὶ τῷ πολὺ πλεῖστα δὴ &  \\
& καὶ κάλλιστα μέλη ποιήσαντι & 1255 \\
& τῶν μέχρι νυνί. &  \\
& θαυμάζω γὰρ ἔγωγʼ ὅπῃ &  \\
& μέμψεταί ποτε τοῦτον &  \\
& τὸν Βακχεῖον ἄνακτα, &  \\
& καὶ δέδοιχʼ ὑπὲρ αὐτοῦ. & 1260 \\
\textit{Εὐ.} & πάνυ γε μέλη θαυμαστά· δείξει δὴ τάχα. &  \\
& εἰς ἓν γὰρ αὐτοῦ πάντα τὰ μέλη ξυντεμῶ. &  \\
\textit{Δι.} & καὶ μὴν λογιοῦμαι ταῦτα τῶν ψήφων λαβών·  &  \\
(διαύλιον προσαυλεῖ τις)\textit{Εὐ.} & Φθιῶτʼ Ἀχιλλεῦ, τί ποτʼ ἀνδροδάικτον ἀκούων &  \\
& ἰὴ κόπον οὐ πελάθεις ἐπʼ ἀρωγάν; & 1265 \\
& Ἑρμᾶν μὲν πρόγονον τίομεν γένος οἱ περὶ λίμναν. &  \\
& ἰὴ κόπον οὐ πελάθεις ἐπʼ ἀρωγάν; &  \\
\textit{Δι.} & δύο σοὶ κόπω Αἰσχύλε τούτω. &  \\
\textit{Εὐ.} & κύδιστʼ Ἀχαιῶν Ἀτρέως πολυκοίρανε μάνθανέ μου παῖ. & 1270 \\
& ἰὴ κόπον οὐ πελάθεις ἐπʼ ἀρωγάν; &  \\
\textit{Δι.} & τρίτος ᾠσχύλε σοὶ κόπος οὗτος. &  \\
\textit{Εὐ.} & εὐφαμεῖτε· μελισσονόμοι δόμον Ἀρτέμιδος πέλας οἴγειν. &  \\
& ἰὴ κόπον οὐ πελάθεις ἐπʼ ἀρωγάν; & 1275 \\
& κύριός εἰμι θροεῖν ὅδιον κράτος αἴσιον ἀνδρῶν. &  \\
& ἰὴ κόπον οὐ πελάθεις ἐπʼ ἀρωγάν; &  \\
\textit{Δι.} & ὦ Ζεῦ βασιλεῦ τὸ χρῆμα τῶν κόπων ὅσον. &  \\
& ἐγὼ μὲν οὖν ἐς τὸ βαλανεῖον βούλομαι· &  \\
& ὑπὸ τῶν κόπων γὰρ τὼ νεφρὼ βουβωνιῶ. & 1280 \\
\textit{Εὐ.} & μὴ πρίν γʼ ἂν ἀκούσῃς χἀτέραν στάσιν μελῶν &  \\
& ἐκ τῶν κιθαρῳδικῶν νόμων εἰργασμένην. &  \\
\textit{Δι.} & ἴθι δὴ πέραινε, καὶ κόπον μὴ προστίθει. &  \\
\textit{Εὐ.} & ὅπως Ἀχαιῶν δίθρονον κράτος, Ἑλλάδος ἥβας, & 1285 \\
& τοφλαττοθρατ τοφλαττοθρατ, &  \\
& Σφίγγα δυσαμεριᾶν πρύτανιν κύνα, πέμπει, &  \\
& τοφλαττοθρατ τοφλαττοθρατ, &  \\
& σὺν δορὶ καὶ χερὶ πράκτορι θούριος ὄρνις, &  \\
& τοφλαττοθρατ τοφλαττοθρατ, & 1290 \\
& κυρεῖν παρασχὼν ἰταμαῖς κυσὶν ἀεροφοίτοις, &  \\
& τοφλαττοθρατ τοφλαττοθρατ, &  \\
& τὸ συγκλινές τʼ ἐπʼ Αἴαντι, &  \\
& τοφλαττοθρατ τοφλαττοθρατ. & 1295 \\
\textit{Δι.} & τί τὸ φλαττοθρατ τοῦτʼ ἐστίν; ἐκ Μαραθῶνος ἢ &  \\
& πόθεν συνέλεξας ἱμονιοστρόφου μέλη; &  \\
\textit{Αἰ.} & ἀλλʼ οὖν ἐγὼ μὲν ἐς τὸ καλὸν ἐκ τοῦ καλοῦ &  \\
& ἤνεγκον αὔθʼ, ἵνα μὴ τὸν αὐτὸν Φρυνίχῳ &  \\
& λειμῶνα Μουσῶν ἱερὸν ὀφθείην δρέπων· & 1300 \\
& οὗτος δʼ ἀπὸ πάντων †μὲν φέρει, πορνιδίων†, &  \\
& σκολίων Μελήτου, Καρικῶν αὐλημάτων, &  \\
& θρήνων, χορειῶν. τάχα δὲ δηλωθήσεται. &  \\
& ἐνεγκάτω τις τὸ λύριον. καίτοι τί δεῖ &  \\
& λύρας ἐπὶ τούτων; ποῦ ʼστιν ἡ τοῖς ὀστράκοις & 1305 \\
& αὕτη κροτοῦσα; δεῦρο Μοῦσʼ Εὐριπίδου, &  \\
& πρὸς ἥνπερ ἐπιτήδεια ταῦτʼ ᾄδειν μέλη. &  \\
\textit{Δι.} & αὕτη ποθʼ ἡ Μοῦσʼ οὐκ ἐλεσβίαζεν, οὔ. &  \\
\textit{Αἰ.} & ἀλκυόνες, αἳ παρʼ ἀενάοις θαλάσσης &  \\
& κύμασι στωμύλλετε, & 1310 \\
& τέγγουσαι νοτίοις πτερῶν &  \\
& ῥανίσι χρόα δροσιζόμεναι· &  \\
& αἵ θʼ ὑπωρόφιοι κατὰ γωνίας &  \\
& εἱειειειλίσσετε δακτύλοις φάλαγγες &  \\
& ἱστόπονα πηνίσματα, & 1315 \\
& κερκίδος ἀοιδοῦ μελέτας, &  \\
& ἵνʼ ὁ φίλαυλος ἔπαλλε δελφὶς &  \\
& πρῴραις κυανεμβόλοις &  \\
& μαντεῖα καὶ σταδίους, &  \\
& οἰνάνθας γάνος ἀμπέλου, & 1320 \\
& βότρυος ἕλικα παυσίπονον. &  \\
& περίβαλλʼ ὦ τέκνον ὠλένας. &  \\
& ὁρᾷς τὸν πόδα τοῦτον; &  \\
\textit{Δι.} & ὁρῶ. &  \\
\textit{Αἰ.} & τί δαί; τοῦτον ὁρᾷς; &  \\
\textit{Δι.} & ὁρῶ. &  \\
\textit{Αἰ.} & τοιαυτὶ μέντοι σὺ ποιῶν & 1325 \\
& τολμᾷς τἀμὰ μέλη ψέγειν, &  \\
& ἀνὰ τὸ δωδεκαμήχανον &  \\
& Κυρήνης μελοποιῶν; &  \\
& τὰ μὲν μέλη σου ταῦτα· βούλομαι δʼ ἔτι &  \\
& τὸν τῶν μονῳδιῶν διεξελθεῖν τρόπον. & 1330 \\
& ὦ νυκτὸς κελαινοφαὴς &  \\
& ὄρφνα, τίνα μοι &  \\
& δύστανον ὄνειρον &  \\
& πέμπεις ἐξ ἀφανοῦς, &  \\
& Ἀίδα πρόμολον, &  \\
& ψυχὰν ἄψυχον ἔχοντα, &  \\
& μελαίνας Νυκτὸς παῖδα, & 1335 \\
& φρικώδη δεινὰν ὄψιν, &  \\
& μελανονεκυείμονα, &  \\
& φόνια φόνια δερκόμενον, &  \\
& μεγάλους ὄνυχας ἔχοντα. &  \\
& ἀλλά μοι ἀμφίπολοι λύχνον ἅψατε &  \\
& κάλπισί τʼ ἐκ ποταμῶν δρόσον ἄρατε, θέρμετε δʼ ὕδωρ, &  \\
& ὡς ἂν θεῖον ὄνειρον ἀποκλύσω. & 1340 \\
& ἰὼ πόντιε δαῖμον, & 1340a \\
& τοῦτʼ ἐκεῖνʼ· ἰὼ ξύνοικοι, &  \\
& τάδε τέρα θεάσασθε. &  \\
& τὸν ἀλεκτρυόνα μου συναρπάσασα &  \\
& φρούδη Γλύκη. &  \\
& Νύμφαι ὀρεσσίγονοι. &  \\
& ὦ Μανία ξύλλαβε. & 1345 \\
& ἐγὼ δʼ ἁ τάλαινα προσέχουσʼ ἔτυχον &  \\
& ἐμαυτῆς ἔργοισι, &  \\
& λίνου μεστὸν ἄτρακτον &  \\
& εἱειειειλίσσουσα χεροῖν &  \\
& κλωστῆρα ποιοῦσʼ, ὅπως &  \\
& κνεφαῖος εἰς ἀγορὰν & 1350 \\
& φέρουσʼ ἀποδοίμαν· &  \\
& ὁ δʼ ἀνέπτατʼ ἀνέπτατʼ ἐς αἰθέρα &  \\
& κουφοτάταις πτερύγων ἀκμαῖς· &  \\
& ἐμοὶ δʼ ἄχεʼ ἄχεα κατέλιπε, &  \\
& δάκρυα δάκρυά τʼ ἀπʼ ὀμμάτων &  \\
& ἔβαλον ἔβαλον ἁ τλάμων. & 1355 \\
& ἀλλʼ ὦ Κρῆτες, Ἴδας τέκνα, &  \\
& τὰ τόξα λαβόντες ἐπαμύνατε, &  \\
& τὰ κῶλά τʼ ἀμπάλλετε κυκλούμενοι τὴν οἰκίαν. &  \\
& ἅμα δὲ Δίκτυννα παῖς Ἄρτεμις καλὰ &  \\
& τὰς κυνίσκας ἔχουσʼ ἐλθέτω διὰ δόμων πανταχῇ, & 1360 \\
& σὺ δʼ ὦ Διὸς διπύρους ἀνέχουσα &  \\
& λαμπάδας ὀξυτάτας χεροῖν Ἑκάτα παράφηνον &  \\
& ἐς Γλύκης, ὅπως ἂν &  \\
& εἰσελθοῦσα φωράσω. &  \\
\textit{Δι.} & παύσασθον ἤδη τῶν μελῶν. &  \\
\textit{Αἰ.} & κἄμοιγʼ ἅλις. &  \\
& ἐπὶ τὸν σταθμὸν γὰρ αὐτὸν ἀγαγεῖν βούλομαι, & 1365 \\
& ὅπερ ἐξελέγξει τὴν ποίησιν νῷν μόνον. &  \\
& τὸ γὰρ βάρος νὼ βασανιεῖ τῶν ῥημάτων. &  \\
\textit{Δι.} & ἴτε δεῦρό νυν, εἴπερ γε δεῖ καὶ τοῦτό με &  \\
& ἀνδρῶν ποιητῶν τυροπωλῆσαι τέχνην. &  \\
\textit{Χο.} & ἐπίπονοί γʼ οἱ δεξιοί. & 1370 \\
& τόδε γὰρ ἕτερον αὖ τέρας &  \\
& νεοχμόν, ἀτοπίας πλέων, &  \\
& ὃ τίς ἂν ἐπενόησεν ἄλλος; &  \\
&  &  \\
& μὰ τὸν ἐγὼ μὲν οὐδʼ ἂν εἴ τις &  \\
& ἔλεγέ μοι τῶν ἐπιτυχόντων, & 1375 \\
& ἐπιθόμην, ἀλλʼ ᾠόμην ἂν &  \\
& αὐτὸν αὐτὰ ληρεῖν. &  \\
\textit{Δι.} & ἴθι δὴ παρίστασθον παρὰ τὼ πλάστιγγʼ, &  \\
\textit{Αἰ.} & ἰδού. &  \\
\textit{Δι.} & καὶ λαβομένω τὸ ῥῆμʼ ἑκάτερος εἴπατον, &  \\
& καὶ μὴ μεθῆσθον, πρὶν ἂν ἐγὼ σφῷν κοκκύσω. & 1380 \\
\textit{Αἰ.} & ἐχόμεθα. &  \\
\textit{Δι.} & τοὔπος νῦν λέγετον ἐς τὸν σταθμόν. &  \\
\textit{Εὐ.} & εἴθʼ ὤφελʼ Ἀργοῦς μὴ διαπτάσθαι σκάφος. &  \\
\textit{Αἰ.} & Σπερχειὲ ποταμὲ βουνόμοι τʼ ἐπιστροφαί. &  \\
\textit{Δι.} & κόκκυ, μέθεσθε· καὶ πολύ γε κατωτέρω &  \\
& χωρεῖ τὸ τοῦδε. & 1385 \\
\textit{Εὐ.} & καὶ τί ποτʼ ἐστὶ ταἴτιον; & 1385b \\
\textit{Δι.} & ὅτι εἰσέθηκε ποταμόν, ἐριοπωλικῶς &  \\
& ὑγρὸν ποιήσας τοὔπος ὥσπερ τἄρια, &  \\
& σὺ δʼ εἰσέθηκας τοὔπος ἐπτερωμένον. &  \\
\textit{Εὐ.} & ἀλλʼ ἕτερον εἰπάτω τι κἀντιστησάτω. &  \\
\textit{Δι.} & λάβεσθε τοίνυν αὖθις. & 1390 \\
\textit{Αἰ.} & ἢν ἰδού. & 1390b \\
\textit{Δι.} & λέγε. & 1390c \\
\textit{Εὐ.} & οὐκ ἔστι Πειθοῦς ἱερὸν ἄλλο πλὴν λόγος. &  \\
\textit{Αἰ.} & μόνος θεῶν γὰρ Θάνατος οὐ δώρων ἐρᾷ. &  \\
\textit{Δι.} & μέθεσθε μέθεσθε· καὶ τὸ τοῦδέ γʼ αὖ ῥέπει· &  \\
& θάνατον γὰρ εἰσέθηκε βαρύτατον κακόν. &  \\
\textit{Εὐ.} & ἐγὼ δὲ πειθώ γʼ ἔπος ἄριστʼ εἰρημένον. & 1395 \\
\textit{Δι.} & πειθὼ δὲ κοῦφόν ἐστι καὶ νοῦν οὐκ ἔχον. &  \\
& ἀλλʼ ἕτερον αὖ ζήτει τι τῶν βαρυστάθμων, &  \\
& ὅ τι σοι καθέλξει, καρτερόν τε καὶ μέγα. &  \\
\textit{Εὐ.} & φέρε ποῦ τοιοῦτον δῆτά μοὐστί; ποῦ; &  \\
\textit{Δι.} & φράσω· &  \\
& βέβληκʼ Ἀχιλλεὺς δύο κύβω καὶ τέτταρα. & 1400 \\
\textit{Δι.} & λέγοιτʼ ἄν, ὡς αὕτη ʼστὶ λοιπὴ σφῷν στάσις. &  \\
\textit{Εὐ.} & σιδηροβριθές τʼ ἔλαβε δεξιᾷ ξύλον. &  \\
\textit{Αἰ.} & ἐφʼ ἅρματος γὰρ ἅρμα καὶ νεκρῷ νεκρός. &  \\
\textit{Δι.} & ἐξηπάτηκεν αὖ σὲ καὶ νῦν. &  \\
\textit{Εὐ.} & τῷ τρόπῳ; &  \\
\textit{Δι.} & δύʼ ἅρματʼ εἰσέθηκε καὶ νεκρὼ δύο, & 1405 \\
& οὓς οὐκ ἂν ἄραιντʼ οὐδʼ ἑκατὸν Αἰγύπτιοι. &  \\
\textit{Αἰ.} & καὶ μηκέτʼ ἔμοιγε κατʼ ἔπος, ἀλλʼ ἐς τὸν σταθμὸν &  \\
& αὐτὸς τὰ παιδίʼ ἡ γυνὴ Κηφισοφῶν &  \\
& ἐμβὰς καθήσθω, συλλαβὼν τὰ βιβλία· &  \\
& ἐγὼ δὲ δύʼ ἔπη τῶν ἐμῶν ἐρῶ μόνον. & 1410 \\
\textit{Δι.} & ἅνδρες φίλοι, κἀγὼ μὲν αὐτοὺς οὐ κρινῶ. &  \\
& οὐ γὰρ διʼ ἔχθρας οὐδετέρῳ γενήσομαι. &  \\
& τὸν μὲν γὰρ ἡγοῦμαι σοφὸν τῷ δʼ ἥδομαι. &  \\
\textit{Πλ.} & οὐδὲν ἄρα πράξεις ὧνπερ ἦλθες οὕνεκα; &  \\
\textit{Δι.} & ἐὰν δὲ κρίνω; & 1415 \\
\textit{Πλ.} & τὸν ἕτερον λαβὼν ἄπει, & 1415b \\
& ὁπότερον ἂν κρίνῃς, ἵνʼ ἔλθῃς μὴ μάτην. &  \\
\textit{Δι.} & εὐδαιμονοίης. φέρε πύθεσθέ μου ταδί. &  \\
& ἐγὼ κατῆλθον ἐπὶ ποιητήν. τοῦ χάριν; &  \\
& ἵνʼ ἡ πόλις σωθεῖσα τοὺς χοροὺς ἄγῃ. &  \\
& ὁπότερος οὖν ἂν τῇ πόλει παραινέσῃ & 1420 \\
& μᾶλλόν τι χρηστόν, τοῦτον ἄξειν μοι δοκῶ. &  \\
& πρῶτον μὲν οὖν περὶ Ἀλκιβιάδου τίνʼ ἔχετον &  \\
& γνώμην ἑκάτερος; ἡ πόλις γὰρ δυστοκεῖ. &  \\
\textit{Εὐ.} & ἔχει δὲ περὶ αὐτοῦ τίνα γνώμην; &  \\
\textit{Δι.} & τίνα; &  \\
& ποθεῖ μέν, ἐχθαίρει δέ, βούλεται δʼ ἔχειν. & 1425 \\
& ἀλλʼ ὅ τι νοεῖτον εἴπατον τούτου πέρι. &  \\
\textit{Εὐ.} & μισῶ πολίτην, ὅστις ὠφελεῖν πάτραν &  \\
& βραδὺς πέφυκε μεγάλα δὲ βλάπτειν ταχύς, &  \\
& καὶ πόριμον αὑτῷ τῇ πόλει δʼ ἀμήχανον. &  \\
\textit{Δι.} & εὖ γʼ ὦ Πόσειδον· σὺ δὲ τίνα γνώμην ἔχεις; & 1430 \\
\textit{Αἰ.} & οὐ χρὴ λέοντος σκύμνον ἐν πόλει τρέφειν, &  \\
& μάλιστα μὲν λέοντα μὴ νʼ πόλει τρέφειν, &  \\
& ἢν δʼ ἐκτραφῇ τις, τοῖς τρόποις ὑπηρετεῖν. &  \\
\textit{Δι.} & νὴ τὸν Δία τὸν σωτῆρα δυσκρίτως γʼ ἔχω· &  \\
& ὁ μὲν σοφῶς γὰρ εἶπεν, ὁ δʼ ἕτερος σαφῶς. &  \\
& ἀλλʼ ἔτι μίαν γνώμην ἑκάτερος εἴπατον & 1435 \\
& περὶ τῆς πόλεως ἥντινʼ ἔχετον σωτηρίαν. &  \\
\textit{Εὐ.} & εἴ τις πτερώσας Κλεόκριτον Κινησίᾳ, &  \\
& αἴροιεν αὖραι πελαγίαν ὑπὲρ πλάκα. &  \\
\textit{Δι.} & γέλοιον ἂν φαίνοιτο· νοῦν δʼ ἔχει τίνα; &  \\
\textit{Εὐ.} & εἰ ναυμαχοῖεν κᾆτʼ ἔχοντες ὀξίδας & 1440 \\
& ῥαίνοιεν ἐς τὰ βλέφαρα τῶν ἐναντίων. &  \\
& ἐγὼ μὲν οἶδα καὶ θέλω φράζειν. &  \\
\textit{Δι.} & λέγε. &  \\
\textit{Εὐ.} & ὅταν τὰ νῦν ἄπιστα πίσθʼ ἡγώμεθα, &  \\
& τὰ δʼ ὄντα πίστʼ ἄπιστα. &  \\
\textit{Δι.} & πῶς; οὐ μανθάνω. &  \\
& ἀμαθέστερόν πως εἰπὲ καὶ σαφέστερον. & 1445 \\
\textit{Εὐ.} & εἰ τῶν πολιτῶν οἷσι νῦν πιστεύομεν, &  \\
& τούτοις ἀπιστήσαιμεν, οἷς δʼ οὐ χρώμεθα, &  \\
& τούτοισι χρησαίμεσθʼ, ἴσως σωθεῖμεν ἄν. &  \\
& εἰ νῦν γε δυστυχοῦμεν ἐν τούτοισι, πῶς &  \\
& τἀναντίʼ ἂν πράττοντες οὐ σῳζοίμεθʼ ἄν; & 1450 \\
\textit{Δι.} & εὖ γʼ ὦ Παλάμηδες, ὦ σοφωτάτη φύσις. &  \\
& ταυτὶ πότερʼ αὐτὸς ηὗρες ἢ Κηφισοφῶν; &  \\
\textit{Εὐ.} & ἐγὼ μόνος· τὰς δʼ ὀξίδας Κηφισοφῶν. &  \\
& τί δαὶ σύ; τί λέγεις; &  \\
\textit{Αἰ.} & τὴν πόλιν νῦν μοι φράσον &  \\
& πρῶτον τίσι χρῆται· πότερα τοῖς χρηστοῖς; & 1455 \\
\textit{Δι.} & πόθεν; & 1455b \\
& μισεῖ κάκιστα. &  \\
\textit{Αἰ.} & τοῖς πονηροῖς δʼ ἥδεται; &  \\
\textit{Δι.} & οὐ δῆτʼ ἐκείνη γʼ, ἀλλὰ χρῆται πρὸς βίαν. &  \\
\textit{Αἰ.} & πῶς οὖν τις ἂν σώσειε τοιαύτην πόλιν, &  \\
& ᾗ μήτε χλαῖνα μήτε σισύρα συμφέρει; &  \\
\textit{Δι.} & εὕρισκε νὴ Δίʼ, εἴπερ ἀναδύσει πάλιν. & 1460 \\
\textit{Αἰ.} & ἐκεῖ φράσαιμʼ ἄν· ἐνθαδὶ δʼ οὐ βούλομαι. &  \\
\textit{Δι.} & μὴ δῆτα σύ γʼ, ἀλλʼ ἐνθένδʼ ἀνίει τἀγαθά. &  \\
\textit{Αἰ.} & τὴν γῆν ὅταν νομίσωσι τὴν τῶν πολεμίων &  \\
& εἶναι σφετέραν, τὴν δὲ σφετέραν τῶν πολεμίων, &  \\
& πόρον δὲ τὰς ναῦς ἀπορίαν δὲ τὸν πόρον. & 1465 \\
\textit{Δι.} & εὖ, πλήν γʼ ὁ δικαστὴς αὐτὰ καταπίνει μόνος. &  \\
\textit{Πλ.} & κρίνοις ἄν. &  \\
\textit{Δι.} & αὕτη σφῷν κρίσις γενήσεται· &  \\
& αἱρήσομαι γὰρ ὅνπερ ἡ ψυχὴ θέλει. &  \\
\textit{Εὐ.} & μεμνημένος νυν τῶν θεῶν οὓς ὤμοσας &  \\
& ἦ μὴν ἀπάξειν μʼ οἴκαδʼ, αἱροῦ τοὺς φίλους. & 1470 \\
\textit{Δι.} & ἡ γλῶττʼ ὀμώμοκʼ, Αἰσχύλον δʼ αἱρήσομαι. &  \\
\textit{Εὐ.} & τί δέδρακας ὦ μιαρώτατʼ ἀνθρώπων; &  \\
\textit{Δι.} & ἐγώ; &  \\
& ἔκρινα νικᾶν Αἰσχύλον. τιὴ γὰρ οὔ; &  \\
\textit{Εὐ.} & αἴσχιστον ἔργον προσβλέπεις μʼ εἰργασμένος; &  \\
\textit{Δι.} & τί δʼ αἰσχρόν, ἢν μὴ τοῖς θεωμένοις δοκῇ; & 1475 \\
\textit{Εὐ.} & ὦ σχέτλιε περιόψει με δὴ τεθνηκότα; &  \\
\textit{Δι.} & τίς οἶδεν εἰ τὸ ζῆν μέν ἐστι κατθανεῖν, &  \\
& τὸ πνεῖν δὲ δειπνεῖν, τὸ δὲ καθεύδειν κῴδιον; &  \\
\textit{Πλ.} & χωρεῖτε τοίνυν ὦ Διόνυσʼ εἴσω. &  \\
\textit{Δι.} & τί δαί; &  \\
\textit{Πλ.} & ἵνα ξενίσω ʼγʼὼ σφὼ πρὶν ἀποπλεῖν. & 1480 \\
\textit{Δι.} & εὖ λέγεις & 1480b \\
& νὴ τὸν Δίʼ· οὐ γὰρ ἄχθομαι τῷ πράγματι. &  \\
\textit{Χο.} & μακάριός γʼ ἀνὴρ ἔχων &  \\
& ξύνεσιν ἠκριβωμένην. &  \\
& πάρα δὲ πολλοῖσιν μαθεῖν. &  \\
& ὅδε γὰρ εὖ φρονεῖν δοκήσας & 1485 \\
& πάλιν ἄπεισιν οἴκαδʼ αὖ, &  \\
& ἐπʼ ἀγαθῶ μὲν τοῖς πολίταις, &  \\
& ἐπʼ ἀγαθῷ δὲ τοῖς ἑαυτοῦ &  \\
& ξυγγενέσι τε καὶ φίλοισι, &  \\
& διὰ τὸ συνετὸς εἶναι.  & 1490 \\
\textit{Χο.} & χαρίεν οὖν μὴ Σωκράτει &  \\
& παρακαθήμενον λαλεῖν, &  \\
& ἀποβαλόντα μουσικὴν &  \\
& τά τε μέγιστα παραλιπόντα &  \\
& τῆς τραγῳδικῆς τέχνης. & 1495 \\
& τὸ δʼ ἐπὶ σεμνοῖσιν λόγοισι &  \\
& καὶ σκαριφησμοῖσι λήρων &  \\
& διατριβὴν ἀργὸν ποιεῖσθαι, &  \\
& παραφρονοῦντος ἀνδρός.  &  \\
\textit{Πλ.} & ἄγε δὴ χαίρων Αἰσχύλε χώρει, & 1500 \\
& καὶ σῷζε πόλιν τὴν ἡμετέραν &  \\
& γνώμαις ἀγαθαῖς καὶ παίδευσον &  \\
& τοὺς ἀνοήτους· πολλοὶ δʼ εἰσίν· &  \\
& καὶ δὸς τουτὶ Κλεοφῶντι φέρων &  \\
& καὶ τουτὶ τοῖσι πορισταῖς & 1505 \\
& Μύρμηκί θʼ ὁμοῦ καὶ Νικομάχῳ, &  \\
& τόδε δʼ Ἀρχενόμῳ· &  \\
& καὶ φράζʼ αὐτοῖς ταχέως ἥκειν &  \\
& ὡς ἐμὲ δευρὶ καὶ μὴ μέλλειν· &  \\
& κἂν μὴ ταχέως ἥκωσιν, ἐγὼ & 1510 \\
& νὴ τὸν Ἀπόλλω στίξας αὐτοὺς &  \\
& καὶ συμποδίσας &  \\
& μετʼ Ἀδειμάντου τοῦ Λευκολόφου &  \\
& κατὰ γῆς ταχέως ἀποπέμψω. &  \\
\textit{Αἰ.} & ταῦτα ποιήσω· σὺ δὲ τὸν θᾶκον & 1515 \\
& τὸν ἐμὸν παράδος Σοφοκλεῖ τηρεῖν &  \\
& καὶ διασῴζειν, ἢν ἄρʼ ἐγώ ποτε &  \\
& δεῦρʼ ἀφίκωμαι. τοῦτον γὰρ ἐγὼ &  \\
& σοφίᾳ κρίνω δεύτερον εἶναι. &  \\
& μέμνησο δʼ ὅπως ὁ πανοῦργος ἀνὴρ & 1520 \\
& καὶ ψευδολόγος καὶ βωμολόχος &  \\
& μηδέποτʼ ἐς τὸν θᾶκον τὸν ἐμὸν &  \\
& μηδʼ ἄκων ἐγκαθεδεῖται. &  \\
\textit{Πλ.} & φαίνετε τοίνυν ὑμεῖς τούτῳ &  \\
& λαμπάδας ἱεράς, χἄμα προπέμπετε & 1525 \\
& τοῖσιν τούτου τοῦτον μέλεσιν &  \\
& καὶ μολπαῖσιν κελαδοῦντες. &  \\
\textit{Χο.} & πρῶτα μὲν εὐοδίαν ἀγαθὴν ἀπιόντι ποιητῇ &  \\
& ἐς φάος ὀρνυμένῳ δότε δαίμονες οἱ κατὰ γαίας, &  \\
& τῇ δὲ πόλει μεγάλων ἀγαθῶν ἀγαθὰς ἐπινοίας. & 1530 \\
& πάγχυ γὰρ ἐκ μεγάλων ἀχέων παυσαίμεθʼ ἂν οὕτως &  \\
& ἀργαλέων τʼ ἐν ὅπλοις ξυνόδων. Κλεοφῶν δὲ μαχέσθω &  \\
& κἄλλος ὁ βουλόμενος τούτων πατρίοις ἐν ἀρούραις. &  \\

           \end{tabularx}

\end{spacing}
       